A k tomu ještě kacířstva. Kacířstva všude a strašná rouhání, jako
by se vracely doby Tiberta Brandolina, Niccoly da Verona či
takového Braccia z Montone, rozběsněného již pouhým pohledem
na duchovní osobu tak, že ostří jeho dýky se otupovalo jen na
kostech kněžských. Kacířstva. Rozbujela se všude. Už i v Romagni,
na mé papežské půdě. Kacíři v římské campagni, učící, že pravého
papeže lze poznat pouze podle apoštolské chudoby, proklatci
odporní! A v Římě? Jsem jist před podobným spiknutím, jaké otřáslo
Pavlem Druhým? A Pius! Ten dobře věděl, proč po celou dobu
svého panování bydlil raději všude jinde než v Římě! Colonnové,
Savelliové, Orsiniové, Croceové, della Vallové svádějí bitvy ve všech
ulicích a náměstích. Řím stále kypí krví. Mohu já, Sixtus, vikář
Spasitelův, vládnout pouze mocí duchovního slova, když stále
musím být připraven na útěk za padací mosty Andělského hradu?
A jsou to kruté průhledy jeho střílnami, jimiž pak vidím vysoké
čtyřboké věže svých nepřátel, jejich paláce, jejich děla a vojska!
Kdekdo mě chce pohltit, válčím se všemi, nesu meč k branám jejich
měst, a kdybych tak nečinil, spojí se a rozdrtí mne. Všechno je jim
důležité, pouze tiára pro posměch, zášť a nenávist.
Exkomunikace? Interdikty? Nešetřil jsem tím. Povstal jsem ve své
moci a udeřil svým hněvem o jejich hradby. Rozkázal jsem, a byly
zlomeny svíce ve všech benátských chrámech, kněží v černých
ornátech vystoupili na kazatelny, aby odtud svrhli kámen na
znamení mého hněvu, kámen, odkud dříve padala na lid lahodnost
božího slova. Poručil jsem, a umlkly zvony, uzavřely se křtitelnice
a hroby. Prý byl slyšen pláč světců v opuštěných kostelích nad
proradným městem, které bylo plné nepokřtěných, nepohřbených,
jehož oltáře zpustly a svatostánky musily zůstat otevřené, vyražené,
prázdné, bez roušky a světel – – – Proklaté město mělo být buď
vyrváno ze své bahnité půdy, nebo sraženo na kolena v palčivosti
pokání. A hle, po týdnu šel osel Benátkami, maje na krku pro
posměch přivázány mé buly – – – Nemohou se dočkat mé smrti, ti
Benátčané! Až se dovědí, že jsem zemřel, nařídí jistě slavnostní
14 karneval a budou se radovat a tančit, jako se radovali a tančili nad
smrtí Pavla Druhého.
Maria Panno, klečím nyní před tvým obrazem, který jsem si
přivezl z Padovy, a vzlykám. Snad je lépe, když papež pláče, než
když hrozí. Proč raději jsem navždy nesměl zůstat v Janově!
Vzpomínám – – – Vzpomínám na něj tolik, jak jen dovede starý
muž. Janov, můj Janov, slunečná mušle, lastura večerem purpurová! A ticho mé františkánské cely, okno otevřené do ranní zahrady,
plné poupat, kde jsou bílé jiskřivé pěšinky, rozhozené jak sluneční
paprsky v trávě, pěšinky, po nichž se budu procházet v rozjímání po
své ranní mši a připravovat si opět jedno ze svých kázání, na která
lidé přicházeli až z daleka. Ano, tenkráte jsem ještě netušil, že já,
františkánský kazatel Francesco della Rovere, dojdu po těch bílých
kazatelských pěšinkách až sem – – –
Maria Panno, dva nové chrámy jsem ti v Římě postavil a povolal
mistry Mantegnu z Mantovy a Melozza da Forli, aby krásně
a zbožně vymalovali tvé obrazy pro naše oltáře. Věřím, vzdor tolika
doktorům Písma, v tvé neposkvrněné početí, nejučenější hádky
mých teologů mi tuto víru nevyvrátí a já postavím k poctě a oslavě
tvé neposkvrněnosti krásnou kapli, mši nařídím a zvláštní kněžské
hodinky. Nyní se toho dovolávám! Založil jsem svátek tvého
obětování v chrámě. Nyní se toho dovolávám! Nyní se k tobě
utíkám ve svých strastech a ty víš, že jest jich mnoho, neboť
ustanovil mne Bůh vladařem nad lidem nenávistným, zpupným
a neřestným. A není nikoho, kdo by mi pomohl. Hle, večer římský –
– – Moje duchovenstvo se utěšuje tím, že papežové umírají brzo.
S novým papežem přicházejí nová obročí, nové prebendy, nové
důchody, nové příjmy a hodnosti. Staral jsem se o nápravu, radil
a napomínal. Nikdo nemůže říci, že bych nebyl přísný ve věcech
víry. A hle, povstal nedávno generál augustiniánů a bez trestu ve
shromáždění ostatních prohlásil: „Zvolen byl papež v bludu, žije
v bludu a zemře v bludu.“ Tak o mně hovoří moje duchovenstvo – –
–
Tu noc před konkláve – – – v němž jsem byl zvolen – – – tu noc –
– – kdy ode mne odešel kardinál kancléř Roderigo Borgia – – –
oznámiv mi svoji pomoc – – – tu noc po modlitbách – – – já měl
sen – – – ne, nebudu vzpomínat – – – nechci na to myslit – – – ne, ne,
ne!
Sixtus pozvedl hlavu ze sepjatých dlaní, ale jeho těžká stařecká
víčka klesla. Lepší bylo přemýšlet s očima zavřenýma. Pod okny se
přehnal prudký jarní vítr, vichřice, která poráží popravní koly,
rozmetává střechy a orlí hnízda, trhá plachtoví lodí a korouhve
papežských vojsk, vítr zlý a syčící, vichřice, jakou slyšel Dante
v druhém kruhu Pekla a která průrvami skal se prodrala na svět.
Na tvář se dívá člověk, ale Bůh čte jen v srdci. Jaké jest asi srdce
toho Lorenza Medicejského? Ne, on nikdy nevěší, ani na okna
paláce signorie, ani na hradby, proč nevěší? Proč nemusí jako já
vládnout mečem, a přece ho všichni poslouchají?
Všichni číhají na moji smrt. Jsem papež. Vše číhá na můj zánik.
Poslední silniční lupič, tak jako svaté kolegium. A za Alpami
francouzský Ludvík, u mých břehů pekelný pes Mohamed Druhý,
z dopuštění božího poslaný na svět, který jistě nyní jedná
s některým z mých knížat o vpád do Itálie, jako už jednal tolikrát!
Neboť s pohany se umlouvají křesťanští vladaři proti mně – – –
Já připravoval křížovou výpravu. Já jednal, prosil, zapřísahal,
vysílal poselstva ke všem dvorům, až jako žebráku, na něhož se dále
nemyslí, hodili mi tolik almužen, že jsem mohl vystrojit devadesát
galér – – – Sotva dopluly k asijským břehům, ano, sotvaže dopluly
k místu svého zničení a zkázy. Devadesát žebráckých galér proti
nespočetné síle turecké mělo být takřka triumfem křesťanské
pomoci, ba pyšnili se tím přenáramně!
Bože můj, v jakých časech jsi mě to ustanovil býti tvým
zástupcem! „– – – ut ad vitam una cum grege sibi credito perveniat
sempiternam –,“ tak se za mne modlí v chrámech po celém
křesťanstvu. Abych došel věčného života se stádcem mi svěřeným.
Hle, jakými cestami tam směřujeme, Bože! Devadesát galér!
Snad přece jen má pravdu kardinál Borgia. Vyslal jsem ho jednat
o novou pomoc proti Turkům do Španěl, nyní se vrátil. Pomoc
nepřivezl, ale sjednal tam – – – svatbu. Takový je kardinál Borgia.
Oženil Ferdinanda, toho Aragonského, s Izabelou Kastilskou,
a vrátil se pln poct, důstojenství a zlata. Také hraje sám pro sebe,
jako všichni, a hraje dobře. A to je kancléř církve, první osoba po
mně v celém křesťanstvu!
Můj drahý Giuliano ho nenávidí na smrt. Denně mi říkává:
„Pozor na kardinála Roderiga! Neznám lstivějšího a záludnějšího
člověka nad tohoto Borgiu! Nezničíme-li ho včas, bude navždy
konec della Roverům“ – – – Ale já nechci zničit nikoho než toho Medicejského! O koho se mám opřít, komu důvěřovat? Komu věřit? Ke komu se
obrátit? Kdo ještě mi může vytýkat, že jsem tedy povolal všechno
své příbuzenstvo, obklopil se jím a obdařil je purpurem a poctami
a bohatstvím? Vždyť nemám nikoho než je. Ostatně já nevynalezl
titul a hodnost „kardinála synovce“, to můj předchůdce, také Borgia,
Kalixt – – – V temném papežském pokoji jest slyšet mnoho hlasů, které ve
dne by tam nikdo nezaslechl. To ale nemluví stíny, to je víc.
Myšlenky papežovy jdou pomalu jak pohřební vozy. Rekviem
oněch podivných hlasů je provází, temné Miserere od nízce
klenutého okna, za nímž slabě pohasíná den. Stařec mezi tím vším
vypadá, jako by byl pohřben zaživa, jako by byl pohřben vsedě.
Nyní zašeptal jméno. Temná ozvěna stínů si je vracela, až
dohaslo na černé stěně, ale ne v myšlenkách starcových. Opakuje si
je znovu, jako by se s ním mazlil, a stíny je vracejí, odmítají, stíny se
plouží jinam, kde by nebylo. Ale stařec naklonil hlavu níže k prsům
a šeptá je opět, jako by chtěl, aby jeho srdce je slyšelo a přijalo.
Můj drahý Pier Riario – – –
Již jest to vysloveno hlasitěji, a kdyby stíny měly hlas, slyšel by
stařec jistě víc než to podivné sténavé harašení v rohu temného
pokoje. Ale on neslyší nic než toto jméno, pro něho tak sladké – – –
Můj drahý Pier Riario – – – Tolik jsem ho miloval, že ještě nyní
nemohu na něho pomyslit bez sevření srdce – – – Mladíček krásný,
mladý a statný, nejkrásnější lístek na kmeni della Roverů, dubu
věčně zeleného – – – Ano, přiznávám, já tomu chtěl. Já sjednal
vojenskou pomoc věrného Galeazza Marie, který měl za to dostat
lombardskou korunu, – – – ano, jeho vojska měla znenadání obklíčit
Řím, všichni ti římští nepřátelští baroni a patricijové měli být
odzbrojeni a já se měl vzdát tiáry ve prospěch svého mladičkého
synovce, mého drahého Piera – – –
Jaký to byl obrovský plán! Můj drahý synovec papežem, můj
drahý Girolamo, jehož všichni pokládají za mého syna, světským
vladařem – – – vše, celou Itálii sjednotit duchovně i světsky pod
jediným žezlem, pod vládou jediné krve, pod panstvím della
Roverů – – –
Vše uzrávalo krásně. A kardinál Pier se již odřekl svého
nevěstčího dvora, omezoval svá mladická hýření, nemluvil již tak
lehkovážně o svatých pravdách naší víry, propustil své milenky,
připravoval se k papežství – – –
Těžko vzpomínat, nikdy tomu neporozumím. Nikdo o našem
plánu nevěděl, než my tři a Bůh. A přece se vše zhroutilo. Mého
Piera mi otrávili Benátčané a věrného Galeazza Mariu zabili
katilinovci milánští – – – Náhle, vše náhle. Nikdy tomu
neporozumím, jen Bůh to věděl a my tři.
Milán! Měl býti středem celé Lombardie, ale nyní tam vládne
vrah Galeazzův, Lodovico Sforza, kterému pro jeho snědou tvář
a černou duši říkají Moro, takový pes mouřenínský, vězní
Galeazzova synka a hrozí francouzskou pomocí, jistě z toho bude
válka, bude opět nová válka, jsem už, Bože, starý muž, a dosud ani
jediný z mých plánů se mi nezdařil! A Lorenzovi Medicejskému se
daří vše!
Sixtus sevřel prudce pěsti a přitiskl si je na prsa. Zase ta ostrá
škubavá bolest u srdce. Papežské srdce užírala choroba. A zvonilo
už na Angelus Domini. Přeslechl.
Kamkoliv vstoupím, narazím na Medicejského. Ke dvorům
ostatních vladařů posílá jako posly vždy jen básníky, hudebníky,
malíře – – – a přece vždy pak narazím na přediva smluv tak hustá,
že ani meč mého drahého Girolama je nemůže rozetnout. Všude
proti mně nastrkuje svoje lidi. Kdejaký bezvýznamný kondotiér,
s nímž už dávno bylo by možno se dohodnout, aby vzal odměnu
z pokladny papežské, staví se nyní na odpor. A Medicejský dál,
jakoby bez účasti o moje věci, skládá své pohanské rytmy, disputuje
s platoniky, sbírá sochy, kameje, zakládá knihovny a akademie,
a přitom děla, podpalovaná jeho rukou, hřmí proti vojskům mého
Girolama v Romagni, před Forli a Immolou – – – A tenkráte ke mně přišel muž z Florencie, upřímný muž, věrný
Pazzi, hodný Pazzi, dobrý Francesco Pazzi, a nabídl jmění i životy
svého rodu. Váhal jsem. Ty, Bože, víš, že jsem váhal, po celý rok
jsem váhal. Ale vidím, že po dobrém se Lorenza nezbavím. Strašná
a hlodavá nenávist Pazziů proti Medicejským by stejně jednoho dne
vyvřela vražděním. Ti Pazziové dovedou ďábelsky nenávidět. Když
dobrý Francesco Pazzi mi mluvil o Giulianovi a Lorenzovi
Medicejských, dusil se vzteklostí a v jeho horečnatě rozpálených
očích bylo vidět tolik ohně, že všechno musil vidět červeně. A jeho
slova byla tak zvláštně volena – – – Ne, nic přede mnou neskrýval,
z každé věty bylo znát tu mučivou, vyprahlou touhu – – – Jeho
pohyby byly prudké, okamžité, nepředvídané. Při některých slovech
jako by se již vymršťoval ke skoku, jeho rychlé, chvějící se prsty
neustále něco drtily, límec, okraj kabátu, sponu čapky. Ano,
požehnal jsem mu. Nenávisti, která by hříšně způsobila mnohá
neštěstí, využil jsem k prospěchu církve. Pazziové ve Florencii! To
má Medicejský z toho, že nikdy nevěšel na okna paláce signorie.
Dobře mu tak. Je rozhodnuto. Ty víš, Bože, že jsem po celý rok
váhal. Ale Francesco Pazzi chodil takřka denně a listy mého drahého
Girolama od Immoly mne stále více pobízely, naléhaly, nabádaly,
zapřísahaly. I chopil jsem svou sílu do obou rukou a navždy
rozpoltím uzel všeho neštěstí. Nesnesu již nadále ustavičnou
překážku. Cesta musí být bez záškodníků, bez posměšného
pohrdání, všichni mrtví našeho rodu jdou se mnou. Můj drahý Pier!
Vždycky mi radil navždy vypálit tu florentskou hadí sluj, a dnes
jsem ho poslechl. Všechna moc od Boha a od lidí je mi dána, abych
vládl, a ne abych smlouval a prosil.
Okna, okna římská, okna vatikánská.
Okna florentské signorie.
Sixtus nachýlil hlavu a hrčivý vzdech se mu vydral z prsou. Vítr
pod okny už dávno byl ustal, vyčištěná obloha se klenula, opřena
o hroty chrámů, jak vítězný oblouk. Zněly zvony, ale neslyšel je. Spal.
Zatím tři muži, kteří nesli na jeho rozkaz smrt do Florencie,
zvolna postupovali ulicemi postříbřenými měsíčním světlem a ti,
kteří na ně čekali v bráně, vedli je nyní postranními ulicemi, které
nebyly přepínány nočními řetězy. K domu Pazzi se musilo projít
podél chrámu S. Maria del Fiore, a arcibiskup Salviati rychlým
pohybem ruky obtížené prsteny zhasil slova Franceskova, která
mohla být nepředložená a neuvážená. Neboť není třeba na ulici
vykřikovat kostelní tajemství, byť by to byla ulice noční. A přece
Francesco Pazzi netrpělivou dlaní pohladil kámen chrámu, to ne ze
zbožnosti. Noc byla tichá a plná jara. Florencie byla stříbrná a až
teprve za svítání zšedne. Ticho bylo hluboké jako mlčení snu a stejně
tak nemělo dna. Ale když vešli do ulice S. Jacopo, tma na ně
promluvila.
Ozval se dunivý těžký hlas, dlouhé a táhlé zahřmění, které se
prodlužovalo, násobilo a mohutnělo. Kondotiér de Montesecco strhl
arcibiskupa k sobě a nyní, přikrčeni ke zdi a zaškrceni hrůzou,
čekali, co bude dál. Hromový zvuk se opakoval. Zahřmění rostlo
a vycházelo ze země, dralo se z podzemních hlubin, otřásalo domy,
tma řvala dlouhým rachocením, jako by se v ní valily proudy
podzemních vod, a dunění se ozývalo v tolika ozvěnách, jako by
celé město mělo být vyburcováno na poplach. Ne křik vězného, ne
polnice stráží, ne zvonů hlas, ale tento dunící, temný a hromový
zvuk roztrhával noc, tmu a srdce vetřelců. Temné hřmění se rozlévá
všude.
Vzduch se chvěje pod jeho nárazy pod Loggia dei Lanzi, na
zdech Palazzo Vecchio, tříští se nad vlnami Arna, rozbíjí se o Ponte
S. Trinita, a nyní se zadunění opět vzedmulo a rozpjalo se od Prada
až k Borgu S. Apostoli. Jest všude, jsou tím přepadeni, zaskočeni,
bije je, sráží a vrhá do tmy a opět nazpět k domovní zdi, chvěje
půdou pod jejich nohama. Je to zvuk rachotící a splývající jak tekutý
kov. Prodírá se z nitra země a otřásá kamením, valí se ulicemi podél
domů, a než dozní, již se opět země otevře a hřmí to znovu
a znovu – – –
„To řvou lvi!“ vykřikl Francesco. „Lvi Medicejských! Probudila se
zvířata ve lví jámě a řvou – – –“
Tma znovu otevřela chřtán a vše kolem zadunělo temným řevem.
Francesco nahmátl tepané klepadlo na rozložitých dveřích. Naráz
jim bylo otevřeno jako lidem, na které se již dlouho čeká. Pohltila je
tma. Již vešli. Již nebyli.
Ale lvi, heraldická zvířata Florencie, lvi medicejští, řvali ve svých
jamách ještě dlouho do noci.

Toliko rychlé údery klepadla na dveře promluvily. Tyto rány
byly hluché, tlumené, dlouhá chodba odpovídala dutou ozvěnou.
Tři čekající muži se rychle a s úlevou vztyčili. Pak vstoupili poslové
z Říma. „Benedicite – – –,“ zaprosil stařec Jacopo a poklekl
s ostatními. Arcibiskup Salviati nejprve požehnal a pak starce
pozvedl. Začali modlitbou.
Ne, nejsou unaveni. Ale Francesco jí rychle a hltavě, odkrývaje
bílé vlčí zuby, kondotiér de Montesecco popíjí dlouhými doušky.
Francesco mluví i mezi jídlem. Slovo smrt zní snadno a lehce, jako
by ani nebyla noc. Arcibiskup Salviati sedí klidně, poněkud
nakloněn, a jeho pergamenová tvář ve světle svíček ještě více
zežloutla. Pravou rukou si pohrává s křížem na prsou a v každém
záchvěvu a pohybu jeho prstů srší velké a těžké prsteny paprsky
všech barev. Bandini da Baroncelli hledí oslněn na tyto prsteny. Jsou
to šperky krásy nevídané a vzácné, klenoty římské. Florentský
arcibiskup Antoninus sice zemřel v pověsti svatosti, ale nikdy
nenosil prsteny. Ba kdykoliv vystoupil na kazatelnu, hřímal proti
přepychu světskému i kněžskému, proti hrám, zlatohlavům
a prstenům, ale proti čemu kdy nehřímal arcibiskup Antoninus? Prý
nejpodařenější šprýmy starého Cosima Medici byly právě
o arcibiskupu Antoninovi, ale nyní přišel muž s prsteny,
a Medicejští se přestanou smát. Už zítra – – –
„Už zítra –,“ praví spokojeně starý Jacopo a dobrořečí Jeho
Svatosti. Kondotiér de Montesecco rád pozvedne pohár a oba starci
si připíjejí na dlouhé panování Svatého otce Sixta plnými doušky.
Ale víno je trpké, ledabylé, bankéřské.
Giacomo mlčí. Hledí na arcibiskupa dlouhým žhavým pohledem.
Tento muž ho přitahuje, tento muž mu byl poslán. V celé Florencii
není takového jako tento kněz z Pisy. Až bude po všem, pokleknu
u jeho nohou a vyznám se ze všeho. Anima mea sicut terra sine aqua
tibi – – – tak jest psáno, ano, bez vody byla duše má, vyprahl jsem
a hořím.
„Moji muži jsou připraveni,“ vykládá Jacopo. „Budou
rozestaveni po celém náměstí podél paláce signorie. Jakmile dám
povel, zaútočí.“
„A ostatní rodiny?“ táže se náhle arcibiskup. „Strozziové?
Ruccellai? Sacchetti?“ Pisánský kněz je dobře zpraven a starý Jacopo
se chmuří.
„Půjdou s námi, jakmile bude věc hotova, a nebudou se do ní
míchat, dokud nebude hotova, Milosti,“ odpovídá rozvážně. „Jsou
příliš chytří, aby nám chtěli překážet. Ostatně, je to věc Pazziů, ne
jejich.“
„Je to věc Jeho Svatosti –,“ klidně praví arcibiskup Salviati.
„A věc Florencie.“
Jacopo potřásá bílou hlavou a pak řekne: „Jsou to věrní synové
církve.“
„Věrnost vyžaduje důvěru,“ pokračuje arcibiskup. „Bohužel
vidím, že nebyli včas zpraveni. Možná že jejich horlivost bude
nemístná a zaviní spíše nezdar plánů Jeho Svatosti než jejich
vítězství.“
„Nikdo nebude bránit Medicejské!“
„V Pise se sice mluví příliš mnoho,“ lhostejně pokračuje
arcibiskup. „Ale mnohé se tam také ví. Onehdy ke mně přišel můj
kaplan a řekl: Mona Nannina, sestra Lorenza Medicejského,
neopomine nikdy svému manželu, Bernardu Ruccellai, připomínat
věrnost medicejskému rodu.“
Tu starý Jacopo vybuchuje. „Kdyby věděli o našem plánu tito,
dozví se o něm zakrátko celé město. Mám muže ve zbrani, kteří zítra
vyjdou do ulic a pod okna paláce signorie. To znamená víc, než
kdyby všichni ti Sacchetti, Ruccelai a Strozziové se s námi dělili
o vítězství. Dnes budou našimi spojenci a zítra – – –“
„Co?“ řekne Salviati.
„– – – se jim bude musit zaplatit –“
„Není banka Pazziů nejbohatší ze všech florentských?“
Pergamenová tvář se snaží vykouzlit sladký úsměv.
Jacopo sklání oči na jilec svého meče. „– – – zaplatit Svatým
otcem, ne námi –,“ dodá.
Bandini se spokojeně usměje. Ne, Pazziové se nikdy nebudou
s nikým dělit o vítězství. A je jisto, že arcibiskup by nemohl zpět do
Říma s nějakým novým účtem před Jeho Svatost. Sixtus Čtvrtý
raději shromažďuje, než rozdává. A byl by to pořádný účet – – – Co
by se musilo prodat opatských berel, prebend a odpustků, než by se
tohle zaplatilo!
„Rafael Riario,“ praví rychle Francesco, „přivádí s sebou vojáky
messer Giovanbattisty de Montesecco, převlečené za kardinálovo
služebnictvo. S našimi lidmi to stačí.“
Nyní promluvil kondotiér. Muž v železe praví: „Obsadím mosty
a nároží jednotlivých čtvrtí. Všechny ulice přepadnu naráz. Vybral
jsem v Římě muže dobře znalé bojů v ulicích. Jakmile mi bude dáno
při hostině znamení – – –“ Francesco Pazzi se prudce a bláznivě rozesmál. Tak se pouze
mládí může smát starcům. Kondotiér svírá jilec meče a jest příliš
překvapen, než aby se mohl tázat po příčině tohoto výsměchu. Není
si vědom, že by byl snad řekl něco pro smích. Nikdy dosud nebyl
zaskočen v poli. Ale je nyní zaskočen tímto kupcovým smíchem. Tu
pozoruje, že i arcibiskup se usmívá. Salviati složil vrásky své
pergamenové tváře jinak a praví:
„Messer Giovanbattisto, kdo vám co řekl o hostině?“
„Bude přece hostina Medicejských na oslavu kardinála synovce!“
odpovídá de Montesecco. „Dosud jsem vždy vraždil při hostině.“
„Tentokrát ale bude malá změna –,“ odsekne Francesco Pazzi.
„Pochopíte, že přece nemůžeme podniknout útok na Medicejské
obklopené při hostině celou signorií a služebnictvem v jejich paláci.“
„Úplné provedení plánů bylo přede mnou v Římě utajeno,“ ostře
praví papežský velitel. „Mám-li dobře splnit rozkazy, chci nyní
vědět vše.“
Arcibiskupův hlas jest tichý a tak bez chuti, že nebýt trochu
sladkosti, kterou do něho přikapává protáhlým přízvukem, nebyl by
pro svůj mdlý zvuk snad ani slyšitelný. Mluví jakoby o něčem zcela
jiném, jako by ani neodpovídal na kondotiérovu výzvu. Praví:
„Náš drahý kardinál Rafael, vyslaný Jeho Svatostí, asi se
nezúčastní hostiny. Třebas byl dosud mladíček, jest pověstně
přísných mravů. Ale bude zítra dopoledne v chrámu S. Maria del
Fiore sloužit mši svatou, na které budeme jistě všichni přítomni.
A nejen my. Slyšel jsem, že Medicejští, třebas horovali pro
pohanskou filozofii, chodí dosud do chrámu.“ Je ticho. Starý Jacopo nechápe, ani de Montesecco nechápe. Jsou
to starci. Divné jest, že arcibiskup již nemluví dál. Pouze si pohrává
se zlatým křížem na prsou a mlčí. Bandini, zdá se, porozuměl. Jeho
ruce se poněkud zachvěly. Giacomo sedí strnule, nemůže odvrátit
pohled od arcibiskupa. Tento muž mu byl poslán. Čekal jsem pouze
na něho. Ještě teď klesnu k jeho nohám a řeknu: Vyprahl jsem, Bůh
mi byl daleko, jeho božství vyznávám, ale člověčenství nemohu,
nemohu, kdybych si srdce rozdrtil, nemohu, vždy se mi zpění
v srdci jed, jakmile začnu o tom rozjímat, nevěřím, že Bůh se stal
člověkem, nevěřím v inkarnaci jako křesťané, nevěřím v reinkarnaci
jako platonikové, nevěřím v nic –
Tu kondotiér pochopil. Vztyčil se tak prudce, až nárameníky jeho
pancíře zachrastily, stiskl zuby a stál chvíli tak. Pak se mu vydralo
ze sevřených úst:
„Vraždit – – – v kostele?“
Arcibiskup pohlédl na něho přivřenýma očima dlouhým
ironickým pohledem. „Znáte jinou možnost, kudy na Medicejské?
Máte jiný plán, jak je vylákat z jejich paláce a od jejich přátel
a spojenců?“
Montesecco stojí, popelavý v tváři, jeho žilnaté, drsné ruce drtí
hranu stolu a zdá se, že ústa se mu sevřela nějakou křečí, nemůže je
ani pořádně otevřít, pouze opakuje: „Vraždit při mši? Dosud jsem
nikdy nevraždil při mši – – –“
„Budete poslušen –,“ chladně odtušil arcibiskup. Tu se ústa
kondotiérova otevřela: „Ne!“ řekl.
Arcibiskup Salviati překvapeně pozvedl obočí a jeho
pergamenová tvář se zachvěla. „Odpíráte, messer Giovanbattisto de
Montesecco? Jeho Svatost má ještě jiné, poslušnější kondotiéry,
myslím, že Roberto Malatesta, který nyní táboří u Ostie, by poslechl
na slovo a rád by postoupil na vaše místo nejvyššího velitele
papežských vojsk.“
De Montesecco si zmateně sahá žilnatou rukou k hrdlu.
„Vraždit – – – při mši?“ šeptá. „Ale vždyť to není možné – – –
Neučiním to. Byl jsem najat k vraždění při hostině, jako jsem vždy
vraždíval při hodování, nikdo mi nic neřekl o mši.“
Salviati sedí stále klidně, jeho prsty se lehce pohybují na zlatém
náprsním kříži, ale jeho tvář je nyní zlá, výsměšná a tvrdá. Svatý
otec se domníval, že nám dává s sebou svého nejzkušenějšího
kondotiéra, a zatím nám dal blbce. Oč lepší by byl Roberto
Malatesta, kterého jsem marně žádal na Jeho Svatosti. Ale Svatý otec
je příliš podezíravý, hned se domnívá, že kondotiér, je-li knížetem,
myslí více na založení svého vladařství než na oddanou službu,
podřízenou zájmům Svaté stolice, a proto zbytečně Malatesta marní
čas u Ostie. Místo něho, který by rád a ochotně, bez jediného slova
odmluvy vykonal všechny rozkazy, neboť žádnému z Malatestů by
nikdy nenapadlo uvažovat, je-li jejich čin sacrilegium čili ne, mám
s sebou tohoto starého nepotřebného muže, který se nyní chvěje při
myšlence, že by měl zítra tasit jinde než v hodovní síni. Dobře mi
radil v Římě zkušený apoštolský sekretář Stefano Bagnorea. Řekl mi:
„Místo laika vezmi raději dva duchovní. Jsou zvyklí posvátnému
místu, a nebudou se tudíž bát.“ Ale já musil vzíti vojáka. Jaká bída!
Ještě se celý plán rozbije o hloupost a neústupnost tohoto starce.
Salviati mlčí. Francesco Pazzi udeřil pěstí do stolu, až víno vytrysklo
z překoceného poháru jako krev z rány. „Messer Giovanbattisto!“
rozřezává Francesco mlčení ostrým, jizlivým hlasem. „Dosud jste
nikdy neslyšel o něčem podobném? Kde byl zabit Giovan Maria
Visconti? V chrámu S. Gottardo. – Kde náš spojenec dobrý vévoda
Galeazzo Maria Sforza v Miláně? V chrámu S. Stefano. – Kde byla
vyvražděna fabrianskými spiklenci rodina knížat Chiavelli?
V chrámu. – A víte, že spiklencům, roztroušeným v kostele, byla
heslem slova Kréda: Et incarnatus est – – – A vtělil se – – – Kde jinde
se chcete přiblížit k tyranovi než na místě, kde jest nejméně
střežen?“
Arcibiskup pomalým a vznešeným pohybem ruky zamezí jeho
další slova. Obraceje se ke kondotiérovi, praví smířlivě a laskavě:
„Milý synu, nesu s sebou odpustky Svatého otce pro všechny, kdož
se zítra účastní mše svaté, a plné jeho požehnání všem, kteří přispějí
k zdaru jeho úmyslů.“ Tu Giacomo Pazzi rychle poklekl u arcibiskupa. Drtí v prstech
okraj jeho pláště. Je bledý. Jeho ruce jsou zlomeny v prosebném
a úpěnlivém pohybu. Ne, nesmí zmeškat tuto chvíli, zastavil se čas,
zastavila se noc, všechny cesty se náhle uzavrou, a zůstaneš sám,
nevýslovně sám. Nezanikneš, jsi živý člověk, to on, ten druhý
Giacomo, jest obludnou vidinou, ty jsi zde, klečíš u okraje
kněžského roucha a všechnu prázdnotu svého nenaplněného života
jsi složil jak bláto u jeho střevíců. Fabrianští spiklenci vraždili
v kostele při slovech Kréda: Et incarnatus est – Vtělil se – Arcibiskup
na něho pohlédl dlouhým zvědavým pohledem. Jsou opravdu
všichni Pazziové tak exaltovaní?
„Milosti,“ šeptá Giacomo. „Věříte v člověčenství Kristovo?“
„Nikdy jsem nepochyboval, milý synu,“ odpovídá Salviati vážně,
„nikdy jsem nepochyboval o pravdách naší svaté víry.“
„Ale já v to nemohu věřit,“ horce šeptá Giacomo. „V božství
věřím, ale v člověčenství Kristovo nemohu. Příliš si hnusím člověka,
štítím se ho jako sebe sama, chci věřit v něco, co není lidské, co nemá
nic lidského, ano, v božství Kristovo věřím, naprosto věřím, ale
v člověčenství nemohu –“
„Jest psáno,“ pravil arcibiskup Salviati, „jest psáno: Et incarnatus
est de Spiritu Sancto ex Maria Virgine et homo factus est – – – Vtělil
se a stal se člověkem, a my klekáme při těchto svatých slovech.
Velmi bys bloudil, kdybys toto popíral. Bohové pohanští se
proměňovali v lidi, aby poznali rozkoš. Náš Spasitel se vtělil, aby na
sebe vzal bolest a všechnu bídu člověka. Zsinalostí jeho uzdraveni
jsme – – – znáš ten text.“
Giacomo mlčí. Arcibiskup položil dlaň na jeho smolově černé,
žensky hebké vlasy. „Zítra,“ praví, „zítra přijdeš ke mně a vyznáš se
mi. Není bludu tak temného, aby nebyl rozptýlen světlem svatého
náboženství.“ Obrací se pak k ostatním. „Jest nyní čas k odpočinku.
Pamatujte, že při zítřejší kardinálově mši jsou heslem k útoku na
Medicejské slova, kterými bude oznámeno hlásání evangelia.
Diákonem při mši bude kanovník Antonio Maffei. Jakmile se obrátí
u svaté knihy a oznámí: Sequentia sancti Evangelii, povstanou
zbožní lidé v chrámu a věrní synové církve, aby naplnili úmysl
Svatého otce. Giuliana Medicejského mají na starosti Francesco
a Giacomo Pazzi, Lorenza Medicejského já sám a messer Bandini.
Vy, Jacopo, budete u svého lidu na náměstí, a jakmile uslyšíte hluk
z chrámu, dáte povel k útoku na palác signorie. Vy, Giovanbattisto
de Montesecco –“
Kondotiér, stále zaklet do strnulosti, procítá, uslyšev své jméno.
Jeho žilnaté ruce jsou dosud zaťaty. Praví: „Vzdávám se své
hodnosti. Půjdu sloužit Sienským!“
Protkl ho chladný a výsměšný pohled arcibiskupův.
„Nepřijímám v této hodině vypovězení vaší smlouvy a poslušnosti.
Ve jménu Jeho Svatosti vám rozkazuji a vy poslechnete! Ale abych
Vás zbavil obtížení svědomí, tedy nevejdete vůbec do chrámu.
Zůstanete u svého lidu venku v ulicích. Obsadíte mosty a zaútočíte
naráz na všechny čtvrti, jak jste říkal –“
„Půjdu sloužit Sienským,“ opakuje kondotiér.
Francesco Pazzi vstává a výsměšně mu holduje. „Zvolil jste si
pravé město a pravou cestu k svatosti, ale jinak, než se domníváte.
Sienští dovedou odměňovat své kondotiéry. A budete následovat
osudu Nicodema z Gomba, velikého kondotiéra Sienských. Budete
jejich světcem! Zachovají se k vám jako kdysi římský senát
k Romulovi. Jaká pocta! Když osvobodil město od nepřítele, radili se
denně, kterak by mu zaplatili, a uznali, že každá, třebas
nejvznešenější odměna byla by malá, ba i kdyby ho učinili svým
33 tyranem. A tu řekli: Zabijeme ho, a pak ho budeme uctívat jako
patrona města. A stalo se tak. Takoví jsou Sienští, taková bude vaše
svatost.“
Začalo se modlitbou, končí se touto anekdotou, smějí se
a odcházejí. Odešli. Sluhové zhasínají svíčky. Každým zhasnutím
hadího oka tma vzrostla. Pak uklidili poháry a zavřeli za sebou. To
již byla noc jako každá jiná noc. V prázdné světnici zůstal toliko
kříž. Rty byly zmodralé a nafialovělé, ale jejich úzké vlny na okrajích
již černaly sedlou krví. Trnová koruna, děsná a královská ozdoba
opuštěnosti, byla obrovská a její rozježené dlouhé hroty při sklonu
hlavy k rameni stínily oči, kdo se do nich zadíval, viděl jejich
utkvělý pohled pouze tímto stínem.
Ještě téže noci kondotiér Giovanbattista de Montesecco, muž,
který neví, kde se narodil, projel tajně branou San Niccolo, navždy
opouštěje město a služby papežské.

„– – – a tu putuje lidská duše v tělo zvířecí a ze zvířete, které
původně bylo člověkem, opět přechází do člověka. Jistě však do této
lidské podoby nikdy nevejde duše, která nikdy nepoznala pravdy,
neboť člověk musí umět chápat výrazy pojmů, které z přečetných
názorů postupují k jednotě, shrnuté úsudkem. A to jest rozpomínání
se na věci, které naše duše kdysi uzřela, putujíc s bohem
a povrhnuvši tím, co pro nás zde platí jako skutečnost, i ku pravému
jsoucnu se vyzdvihnuvši. Proto také právem jen duše filozofa
dostává křídla, poněvadž ona dlí, pokud jí to lze, vždy svou
vzpomínkou u věcí, při nichž bůh prodlévaje, teprve bohem se
stává. A který muž žije důsledně v takových vzpomínkách, ten
jedině se stává skutečně dokonalým, protože vždy prožívá dokonalé
posvěcení. A stoje stranou všeho lidského snažení – – –“
Lorenzo Medicejský pohybem ruky přerušil hlas předčitatele.
Řečtina, bronzově rachotící ve velké, prostorné místnosti, plné
ranního slunce, naráz umlkla. Angelo Poliziano, profesor řecké
a latinské elokvence, zavřel knihu uprostřed věty. Z chrámu
S. Maria del Fiore hlaholily zvony a Giuliano Medicejský, pružný
a štíhlý, v černých sametových šatech a se zlatým řetězem kol hrdla,
zbožně se pokřižoval.
„Bude čas jít,“ pravil Lorenzo Medicejský. Jeho bystré, pozorné
oči s láskou se obracejí k bratrovi, ale Giuliano zůstává sedět.
„Salviati, arcibiskup pisánský, přijel už dnes v noci,“ praví.
„Co na tom?“ usmívá se Lorenzo. „Jsou arcibiskupové, kteří
chodí jen nočními cestami.“
„Nemá Svatý otec jiné posly a nemá jiné průvodce pro své
kardinály než ty, kteří chodí nočními cestami, vstupují do měst tajně
a jejichž ruka je proslulá více lámáním pečetí na smlouvách než
žehnáním?“
Lorenzo pokrčil lhostejně rameny. „Kdo se dnes vyzná v politice
Jeho Svatosti? A my nemáme dosud se Svatým otcem smlouvu,
proto muž z Pisy zde nemá nic, co by mohl zlámat.“
„Salviati je lupič a přišel jako lupič,“ vybuchuje Giuliano a jeho
štíhlé ruce jsou pevně zaklesnuty za zlatý opasek. Rozhodně nechce
povstat a odejít za hlasem zvonů.
„Arcibiskup z Pisy touží po kardinálském klobouku,“ praví
Lorenzo. „Ale Pisa je chudý kněžský stůl. Nemá peněz na zakoupení
purpuru. Chce si ho tedy vysloužit jinak. Jeho horlivost vždy byla
přílišná. Muž, který je nedočkavý, je obyčejně mužem chybujícím.
Ostatně nebojím se arcibiskupů chodících v noci. Tím více dbám na
kardinály, kteří přicházejí za dne.“
„Naši lvi,“ odpovídá Giuliano, „naši lvi vyli takřka po celou
noc.“
Lorenzo překvapeně pozvedl hlavu a zachmuřil se. „To už by
bylo vážnější – – –,“ řekl tiše.
„Landini dosud pro nás nepřišel,“ pokračuje Giuliano.
„Ovšem,“ opět se již usmívá Lorenzo. „Gonfaloniere republiky se
asi zdržel při vítání kardinála synovce.“
„Rafael Riario přišel s průvodem neobyčejně četným a mnozí naši
lidé, kteří byli v Římě, poznali v jeho družině převlečené papežské
vojáky.“
Lorenzo, stále se usmívaje, klade obě své dlaně na Giulianova
štíhlá, takřka dosud chlapecká ramena. „Giuliano,“ praví klidně,
„vím, že nemáš strach. Ale i tvé obavy jsou zbytečné. Neodváží se
zde ničeho proti nám. Zvolili by jiný čas. Nikdy nám nebyla
Florencie věrnější než nyní.“
Giuliano mlčí.
„Dostal jsem už před třemi dny,“ pokračuje Lorenzo, „text
smlouvy, kterou nám nabídne kardinál Riario jménem Svatého otce.
Je plná výhod.“
„Timeo Danaos et dona ferentes –,“ ozval se suchý hlas
Polizianův. „Bojím se Danaů, i když nesou dary – – –“
Zvony hlaholí. Kovový hlas, který nejen láme blesky a zahání
bouře, ale též oplakává mrtvé. Nyní svolává. Ulice jsou jistě již plné
lidí, spěchajících do chrámu, jako by byl den sváteční. Málokdy vítá
Florencie ve svých zdech kardinály. Už je pryč doba, kdy florentská
růže je lákala svou vůní a v ulicích stály triumfální oblouky s nápisy
plnými vznešenosti až rouhavé. Ne pouze nějaký kardinál synovec,
ale sám papež Pius Druhý a nadto Sieňan, s průvodem desíti
kardinálů a šedesáti biskupů, se kdysi přijel potěšit florentským
jarem, a gonfaloniere Bernardo Gherardi mohl směle vtipkovat
s Jeho Svatostí o brokátu papežského roucha, zda více znamená
superbia či santita, pýcha či svatost, tkanina těžká, velebná
a vpravdě velekněžská. Vítání bylo slavné. V ulicích klekali před
mezky kardinálů zajatí králové, Jugurta se svými Numiďany se
dával v područí církve a sám patron města, svatý Jan Křtitel,
sestoupil náhle z portálu, snesen osmi anděly, a podal Svatému otci
klíče od městských bran. Když se roztočily na náměstí koule planet,
pod nimiž byl narozen Pius Druhý, a z každé vystoupil génius rodu
Piccolomini, zřítil se sloup, na němž stála Modloslužba, svítící
cetkami, a na druhém, který byl z mramoru, Víra, vysoko vztyčivši
pochodeň, zapěla kancónu plnou slávy. Ano, tenkrát. Tenkrát ještě
nepřijížděli arcibiskupové v noci a kardinály, v jejichž družině
nebyly tváře z římských vojenských krčem, vítaly nejkrásnější dívky
města, plné líbeznosti a půvabu, zde Milosrdenství, onde
Umírněnost, tam Pokora a posléze i Zbožnost.
Nyní podobné věci lze spatřiti pouze o karnevalu. Kardinálové
znají jiné cesty. Pak ovšem žádnému z nich svatý Jan Křtitel,
nebeský patron Florencie, nepodá klíče od městských bran. A vladař
Medicejský jistě ví, proč kardinála Riaria, nepota Sixtova, nevítá
alegoriemi Pokory a Milosrdenství.
Ulice hlučí. Byť by nyní nepěli zajatí králové své sonety na nároží
pod otrockým jhem a podívaná byla chudá, valí se davy lidí ze
všech čtvrtí k S. Maria del Fiore na kardinálskou mši. Bude patrně
málo svěcené vody v kropenkách chrámových a v přeplněném
chrámu sotvakdo bude moci pokleknout i ve chvíli nejposvátnější.
Kovový hlas zvonů a kovový hlas naplněných ulic zaléhá až do
síně, plné slunce a barev. Pestré dlaždice mnohonásobí odrazy
světel. Ve velkých štíhlých vázách samé růže, florentské růže,
naplněné hudbou, snem a krví.
„Nepůjdu na mši,“ rozhodl Giuliano a sáhl po knize, kterou prve
Poliziano četl a nedočetl. Lorenzo zvážněl. „Musíš jít, Giuliano!“
praví přísně. Stojí vzpřímen už k odchodu, má šat z černého sametu,
bílým atlasem prošívaného, a těžká ametystová spona u hrdla jest
jeho jediným šperkem. U pasu dýka v pochvě zlaté a tepané. Jeho
pronikavý pohled zjemněl a jeho ruce jsou mírné a konejšivé. Hledí
jasným pohledem na bratra, který jest dosud ve věku roztěkanosti
a mladické pýchy a jehož výrazná tvář jest plničká vášně, mládí
a lásky. Srdce patrně stále se zachvívá novými a novými poznáními,
jeho tvář nepřetržitě mluví o těchto záchvěvech a neodpočine si,
každý sval, klopení víček a vlnka rtů, to vše zobrazí prudkou
dychtivost života, hořící hluboko v nitru. Giuliano se nedovede
ovládat. Giuliano nebude nikdy politikem. Ale jest mladý a krásný
a vše bude u něho mladé a krásné a dychtivé života.
„Musíš, Giuliano!“ opakuje tiše Lorenzo. „Proč nechceš na mši?“
„Protože –“ Giuliano nyní mluví rázně, úsečně a hlasem hráče,
kterému vítězný vrh padl až na konec. „Protože Pazziové už časně
ráno, ještě za svítání, byli na jitřní mši.“ Tu Lorenzo se zarazil, spustil ruce z ramen bratrových a jeho
srdce zaplavil stesk. Věc se stávala vážnou a hrozivou. „Kdo jim ji
sloužil?“ tázal se těžce.
„Salviati.“
„A – – – modlili se?“
„Velmi se modlili,“ odpovídá Giuliano a jeho ústa jsou trpká
posměškem. „Až příliš. Jako lidé, jimž příští hodiny nejsou lhostejny
ani určeny jen pro slavnost. Nikdo nebyl v kostele, pouze oni,
Francesco Pazzi, Jacopo Pazzi, Bandini Baroncelli. Arcibiskup
Salviati každému zvlášť požehnal a pak teprve byl chrám otevřen
lidu.“
„Pak připravují něco ještě dnes!“ Lorenzo jako by mluvil pouze
k sobě.
„Něco?“ hlas Giulianův jest stále posměšnější.
Stesk, ano, stesk. Ne bouře hněvu, ne nenávist a odpor, ne rychlé
myšlenky na odvetný plán a odražení rány. Ale stesk. Takový
zvláštní, podivný a tíživý pocit stesku. Proč? Snad je to ono, co Plato
nazývá nepodobnost si věcí. Nyní bych měl ze sebe strhnout černý
šat a obléci krunýř, dát rozkazy zbrojnému lidu a na nastražení pasti
odpovědět ranou. Kdybych náhle poručil, sevřely by se čelisti bran
a nikdo by neunikl. Ne, neučiním to. Proč? Stesk. Co jsem udělal?
Nikdy Florencie, Athény italské, nevzkvétala tak jako nyní. Nejsem
tyranem lidu, který mne miluje, zpívá moje písně, bohatne za mé
vlády. Poklady umění jsem shromáždil zde takové, že není krále
v Evropě, který by mi je nezáviděl. Skládám lidu karnevalové
popěvky, miluji svůj lid jako toto město. A bráním Itálii. Chci pro ni
mír. Chci, aby papež byl velmožem duchovním a spravoval nás
podle svatého náboženství. On chce být ale velmožem také
světským a spravovat nás podle potřeb své rodiny. Jen na okamžik
přestanu brzdit rozpínavost a lačnost všech těch jeho nepotů,
a rázem vzplanou války na všech stranách a do země, oslabené
tímto neustálým vzájemným vyvražďováním a prolnuté hladem,
bude každému cesta volná. I Alpy se rozestoupí pro průchod
francouzských vojsk a musulmanské hordy Mohamedovy zaplaví
zem. Stesk z marnosti všeho. Ne, nevidí dál všichni ti Riariové, della
Roverové, nepoti, synovci, strýcové, stařec v tiáře, prudký a zlostný,
neustále se hašteřící se všemi italskými státy a sršící své interdikty.
Stesk. Proč? Je nutno jednat. Rychle. Okamžitě. Proč jsem tak náhle
zemdlel? Příliš miluji své římské elegiky, příliš mnoho se zabývám
Platónem, ne, je to marný sen – – – Jednat. Jednat krutě
a bezohledně.
– – – illius tristissima noctis imago
qua mihi supremum tempus in urbe fuit – – –
Oné nejsmutnější noci obraz, kdy poslední čas mi v městě
zbýval – – – Dost! Nyní vzpomínám Ovidia? Nyní, kdy jediným
slovem mohu zavřít brány a hroty dýk obrátit na prsa nepřátel, nyní
vzpomínám tesknoty Ovidiovy? Ano, tak to nazval filozof:
nepodobnost si věcí, z které někdy prýští pro toho, kdo nepronikne
k jejímu jádru, všechna slabost života. Ale snad i to, že pojednou se
mi vynořily právě tyto Ovidiovy verše, je mi znamením. Básník,
vyhnaný na barbarský Pontos neumíral větším steskem, než bych
umíral já, kdybych se musil rozloučit s tebou, Florencie, být tebe
vzdálen, předrahé město, město horoucí, na věčné časy milované
město, tristissima noctis imago, nejsmutnější noci obraz, kdybych
věděl, že i světlo hvězd se zastavilo nad mým městem ne podle
svého řádu, ale to z něhy a lásky.
Giuliano stojí těsně u něho. „Slyšíš mne?“ mluví horce a vášnivě.
„Je ti všechno jasné? Pisánský arcibiskup Salviati přijel tajně už
v noci, touží si vysloužit kardinálský klobouk, Rafael Riario přijel
dnes časně ráno se silným průvodem, v němž jest mnoho
převlečených papežských vojáků, Jacopo Pazzi rozestavuje podivné
neznámé muže podél mostů a na nároží ulic, před palácem
signorie – – –“ Lorenzo se k němu obrátil a jeho tvář byla již klidná. Hlasem,
jakým obyčejně mluvíval, pravil: „Dvě věci jsou z toho pouze
důležité, Giuliano, pouze dvě věci.“ Díval se přímo do očí
bratrových. „Dvě věci: jitřní mše a řev lvů – – –“
Hlahol zvonů umlkl, času nezbývá. Kardinála již jistě oblekli
v bohoslužebná roucha a chrám S. Maria del Fiore jest přeplněn.
Svěcená voda se nedostala na všechny.
„A ty?“ Giuliano zachytil ruku bratrovu, ale Lorenzo ji zlehka
vymanil. „Půjdu,“ odpovídá. „Nevěřím, nevěřím, že by byli něčeho
takového schopni. A kdyby, tedy vždy se dívám raději událostem
přímo v tvář. To víš – A kdybych nešel, bylo by to ještě horší!“
„Jsi šílený!“ vybuchuje Giuliano a žíla vzteklosti mu prudce tepe,
naběhlá přes celé čelo. „Jsi šílený, lezeš-li takto svévolně do pasti.
Neodváží se! Neodváží se! Myslíš, že Sixtus není schopen všeho?
Myslíš, že jsi při mši chráněn? Modlili se, a jak se modlili! A pak
každý z nich přijal zvláštní papežské požehnání. Sixtus! Dá
rozhřešení na vše, jde-li o zájmy jeho rodiny. Víš, co se o Římě
zpívá? Vše je tam na prodej, oltáře, kněží, svátosti i Bůh – – – Ano,
tak se to zpívá o Římě, a ne pouze u nás, ale už v Německu
a v Anglii se tak zpívá, vše je v Římě na prodej, vražda i zločiny, jde-
li o zájmy della Roverů. Sixtus! Jeho politika – – –“
„Právě proto půjdu,“ praví Lorenzo. „Šílený jsi ty! Dovedeš si
představit to další předivo Sixtových plánů a jeho radost, až by se
dověděl, že přijel slavně do Florencie kardinál synovec se
smlouvami pro Medicejské a Medicejští ani nepřišli na jeho mši? Jak
by se ihned rozletěla poselstva ke všem italským dvorům – – –“
„Jdi tedy! Jdi tedy!“ Giuliano svírá pěsti a jeho ústa jsou plna slin.
„Jdi! Ale já nepůjdu!“
Lorenzo pokrčil lehce rameny a obrátil se k ostatním. Stáli daleko
od nich u dveří sálu, a vidouce svár bratrů, nemísili se do něho. Kdo
by se kdy, jsa filozof, účastnil hádky bratří, a nadto vladařů? Čekali.
Jest zde gonfaloniere republiky Cristoforo Landini. Rada pěti set
by se měla třást před jeho úradky, ale netřese se. Často se stane
v zasedání, že jest mu třeba vysvětlit některou věc třikrát, čtyřikrát
a ještě je to málo. Neboť nic mu tak není vzdáleno jako věci
politické. Málokdy vezme akta do rukou, vždyť od toho jsou notáři,
sekretáři, poradní sbory, cancellarium, kolegia. Ale on, profesor
poetiky a rétoriky, napsal Komentáře k Horácovi, Komentáře
k Dantovi, Komentáře k Virgilovi, Disputace kamaldulské, Tři
dialogy. Byť všechna jeho učenost stála zde s ním v postoji
vznešeném a důstojném, nesmí se zapomenout na Tři knihy elegií
Xandra, nazvané tak podle jeho velké lásky Mony Alexandry, neboť
i tento platonik zakusil svoji bolest.
Vedle něho stojí jeho žák Angelo Poliziano, který prve byl
Lorenzovi předčítal Platónův dialog Menón, než zazněl hlas zvonů
z chrámu S. Maria del Fiore. Když Cosimo Medici, pater patriae,
povolal z Byzance slavné učence Argyropula a Andronika
z Thessaloniky, byl Poliziano jejich prvním žákem. A druhým byl
Lorenzo. Tak rostli spolu nad texty filozofů. Je nejen platonikem, je
humanistou. Nikdo se mu nevyrovná v kritice a ve výkladu
antických autorů. S úmorným bádáním všeho přístupného
rukopisného materiálu studuje vše a jeho soud je vždy konečným
rozřešením nejspornějších otázek. U jeho nohou sedají studenti
z Němec, Anglicka, Flander, přicházejí Skoti a Flámové, přicházejí
ze Švédska a Polska, přicházejí z království půlnočních. Portugalský
král Joao mu chce poslat letopisy o slavných činech mořeplavců
a o afrických plavbách, to v italském překladu k latinskému
zpracování, aby tyto velké činy – – – tak píše – – – nezůstaly
zasypány na smetišti lidské křehkosti. Ale on je i básníkem a lid
zpívá jeho balady o růžích tak, jako učenci hltají jeho exegeze. Stojí
vedle gonfaloniera Landiniho a myslí těžce na to, co byl slyšel. On
jediný byl svědkem celé hádky a mlčel, v skrytu duše dávaje za
pravdu Giulianovi. Hledí s obdivem na rozvážnou moudrost
Lorenzovu, Bůh sám vyvolil Florencii takového vladaře. Když spolu
plnili první sešity černidlem pod přísným dohledem Argyropula
z Byzance, to ještě nemohl tušit, co požehnání jest v tak tehdy
těkavém a rozptýleném Lorenzovi. S obdivem se dívá na něho, ale
s láskou na Giuliana. Jsi mládí, Giuliano, jsi mládí a všechen půvab
mladický. Píši na tebe báseň, velkou báseň, která bude překvapením
pro všechny. Stance na turnaj. Já, filozof! Giuliano, turnaj jsi pořádal
na oslavu své lásky, krásné Simonetty, a nikdo nad tebou nezvítězil,
toliko Amor, syn Venušin. Erós – – – říká Plato. Čtyři jsou druhy
šílenství, praví božský Plato. Jest správné, že Erós jest jedním z nich.
Neboť jest tajemstvím. A posledním slovem tajemství, podle
božského Plotina, jest opět jedině extáze, species šílenství, láska – – –
Marsilio Ficino, stojící za nimi, se usmívá. Jistě skládá opět nějaký
prudce posměšný epigram proti básníku Luigi Pulci, slavnému
autoru eposu Morgante, s nímž se neustále sváří. Marsilio Ficino,
největší z medicejské akademie, právě dopisuje své životní dílo
Platónská teologie nesmrtelnosti lidské duše. Jest dobře pro filozofa,
když si může bystřit rozum také vtipem na jiných, a nikdo se k tomu
nehodí tak jako tento Luigi Pulci, který to umí dobře oplatit. Je to
rozkoš, bít se s Luigi Pulcim, ale je to únavné, tropit si šprýmy z Pico
Mirandoly, který nyní hovoří s Giulianem a jehož límec, vysoko
vyzdvižený, vypadá jako límec bláznův. A není jím? Chce smířit
Aristotela s Platónem, jaká pošetilost! Florencie vždy bude jen
platónská, ponechme klidně Aristotela dominikánům a církvi! Ale
Pico chodí příliš mnoho mezi kněze, bádá v Písmu, postí se
a umrtvuje, chce reformovat církev a nevěří ani v černou magii, ani
v astrologii. Marsilio Ficino stáhl svůj liščí úzký obličej v směšné
vrásky. Adversus astrologos – – – dvanáct knih proti astrologům
napsal tento pobožnůstkář právě v době, kdy já Medicejským
sestavil řádné a pravdivé horoskopy! Smířit Platóna s Aristotelem!
Jaká nehoráznost! Od té doby, kdy starý Cosimo Medici, pater
patriae, zemřel s Platónovým dialogem v ruce, Florencie jest
a zůstane vždy platónská. Již léta Páně 1397 povolali Florenťané
z Byzance učence Chrysologa, tak proslulého, že sám byzantský
císař trpce želel jeho odchodu a rozkázal mu po třech letech, aby se
vrátil. Tenkrát nával na jeho výklady byl tak nesmírný, že žáci už od
soumraku sedávali po celou noc v učebně, aby si zajistili místo, když
za svítání přicházel přednášet, tenkráte mladíci prodávali zlaté
šperky, šaty, ba i zbraně a koně, aby si mohli koupit Lascarisovu
řeckou gramatiku či platit domácí mistry řečtiny. A po slavném
koncilu ve Florencii 1439, kde se setkali papež Evžen Čtvrtý
a byzantský císař Jan Paleologos, aby oslavili spojení církve římské
s byzantskou, bylo již rozhodnuto, že sladká a krásná Florencie
stane se moudřejší nad jiná italská města. Cosimo Medici, pater
patriae, prohlásil založení platónské akademie. Proti Aristotelovi,
kterého církev takřka pokládala za svého doktora, proti tomuto obru
s přilbou Summy teologické, stojícímu na podstavci dominikánské
inkvizice, odvážila se naše akademie vysoko pozvednout subtilnost
platonismu, moudrost Filóna, vykladače školy alexandrijské, který
byl druhým vtělením Platóna, a neskonalá, nesmrtelná poznání
božského Plotina. Albertus Magnus a jeho žák Tomáš Akvinský se
domnívali, že navždy vyhnali Platóna, ne, my ho opět slavně přijali
a jeho příchod byl triumfem. Cosimo Medici byl rozhodný platonik.
Povolal řeckého Jana Argyropula z Byzance, svěřil mu svého vnuka
Lorenza a opět učence vyhnal, když se přesvědčil, že mistr je
zakuklený aristotelik a vykládá Platóna tendenčně. Já pak vždy
zůstanu věrný učení přemoudrého Gemista Plethona (Kde jsou ty
doby, kdy se procházel zahradami medicejskými se mnou
a s císařem Janem Byzantským! Není již Byzance!) s jeho výkladem
tří revolucí, tří stupňů esencí, idejí, kruhů, vytržení, vtělování
a převtělování – – – Co je proti tomu protivný, stále zachmuřený
Pico Mirandola se svým beznadějným aristotelovským pokusem!
Lorenzo vladař řekl moudrou větu: Nelze býti dobrým křesťanem
bez znalosti Platóna. Jenže lid nám nerozumí, lid se od nás odvrací,
lid nás pokládá za pohany. Je nutno jim to nějak rozumně vysvětlit.
Vyšel jsem na kazatelnu S. Angeli a nechtěli mne, kanovníka,
poslouchat. I řekl jsem: Proč se odvracíte a bouříte? Náš Plato není
nic jiného než Mojžíš mluvící řecky – – – A Ficino, rozpomenuv se na tuto příhodu, nezdržel se smíchu.
Smál se nejprve potichu, pro sebe, ale pak to již nemohl utajit, je to
smích stále silnější, prudký a neovladatelný, stoupá v něm,
vyšlehuje z něho, rozstříkne drobné vrásky jeho liščího obličeje
a opět je složí, vzdouvá se a odnímá mu dech, točí se nad jeho
žaludkem, tiskne mu bolavě srdce, rozšklebí neduživá a bezzubá
ústa, vymačkává jeho slzní váčky, vžene mu krev do vyschlých
tváří, Ficino je hněten smíchem, prohnut smíchem, je to třesk smíchu
a polnice smíchu, jejíž zvuk se rozlévá vysokou síní. Ohlédli se po
něm, rozpačiti a udiveni. Nikdo nebyl si před ním jist
u medicejského stolu. Ale málokdy ho slyšeli smát se tak bez
pošklebku a od plic jako nyní, v hlubokém tichu a v očekávání na
rozkaz vladaře. Tu Marsilio Ficino s nakřivenými ústy, z nichž
vycházely už pouze steny a vzdechy, jako by se byl přejedl smíchu,
vysvětloval, čemu se byl tak smál. Plato, toť Mojžíš mluvící řecky – – –
Lorenzo klouzl pohledem po Ficinovi. Snad tomu má tak být.
Snad všechen pocit tragické osamělosti, nejistota příštího osudu
a závažná chvíle velkých rozhodování, snad to vše se má skončit
pouze kanovnickým vtipem toho, který i z kazatelny udělal
theatrum šprýmařovo. Snad tento chechtot byl jedině možným
závěrem. Přistoupil k Giulianovi, ale ten vzpurně jeho ruku nepřijal.
A pak náhle políbil bratra přímo na ústa, prudce ho objav.
Již jdou. Jdou naplněnými ulicemi, lid se rozestupuje před
vladařem, mnohonásobná ozvěna výkřiků a pozdravného,
oslavného volání se tříští o domy náměstí. Lorenzo jde klidný
a usměvavý, je oblečen v šat z černého sametu prošívaného bílým
atlasem a těžká ametystová spona u hrdla jest jeho jediným
šperkem. Kolem něho se černě třpytí hlouček jeho druhů, jsou
většinou v řízách humanistů. Bez stráží, bez ozbrojeného průvodu,
lehce zavěšen do gonfaloniera republiky, jde Medicejský mezi svými
filozofy na kardinálskou mši.
Portál S. Maria del Fiore je přecpán zástupy, které se domáhají
vstupu, to ne všichni ze zbožnosti. Ale i ti, kteří nejvíce povykují,
rychle dělají místo. Rozjásané hlasy a výkřiky. Se zarudlou tváří,
důstojně vzrušen, posouvá se davem starší muž, který sluhu, marně
se snažícího prodrat mu lepší cestu, pobízí krátkými zlostnými
výkřiky. Sluha táhne za sebou svého pána jako mezek břemeno.
Vzedmula se nová vlna v zástupech, proběhla několika nárazy,
a pán, nyní bez sluhy, se zapotácel, jako by byl spadl ze sedla.
Napřímí ho však ihned silné údery ramen těch, kteří se násilím
prodírají kupředu a řvou, divoce klnouce všem, kdož jim překážejí.
Valí se sevřená směsice těl, tvrdě rozmetávající vše, co stojí v cestě.
Tu on volá rozhořčeně své jméno, ale křik je tak pustý, burácející
a zmatený a láni tak vzteklé, že toto jméno se ozývá jen mezi
nadávkami, a proto opět umlkne, šetře si dech, jehož nezbývá. Je
postrkován, zmítán, rozbíjen o ostatní, je lámán, vlečen, je drcen
a posléze naráz vržen ke zdi, kde by se rád zachytil, ale než nahmatá
nějaký výklenek, mříž či jakoukoliv oporu, opět ho vlny odtrhnou
a nesou dál, poněkud nadzdviženého, že se sotva nohama dotýká
země. Zpět již nemůže. Do chrámu jest ještě daleko. Slunce. Zástupy
žhnou. Je to lidská výheň, která má své vlastní plameny, vytryskující
k rozpálenému nebi, k rozžhavené obloze. Zhnětený dav se zmítá
a jemu, který se dusí v této výhni, zdá se, že kdyby pohlédl stranou,
uviděl by hrozný obraz zkázy, neboť ve zmítání zástupů i domy
jako by se sesouvaly, hroutily, bortily a kácely podél celého náměstí.
Do toho řev jako při bitvě nebo na útěku za požáru města. Když se
již sesouval pod nohy ostatních, uchopil ho mladík asi
dvacetišestiletý a prorážel s ním rozvlněné řady. Svalnaté paže
mladíkovy mu uvolnily cestu tolik, že se oba posléze dostali blíže
zdi, kde se mohli zachytit bronzového kruhu nejbližších dveří
a zůstat, až se převalily nové vlny lidských těl. Pak kolem nich bylo
již volněji. Bylo možno vydechnout a promluvit, a pánovi se vrátila
jeho dřívější tvář. Děkoval mladíkovi upřímně a slovy okázalé
vděčnosti. Ten se před ním hluboko uklonil. Oko pánovo se
zalíbením utkvělo na jeho štíhlé, pružné postavě. A mladík, stále
ještě s čapkou v ruce, jako by se neodvažoval pokrýt si hlavu před
osobou tak důstojnou, s jemnou zdvořilostí se vyptává na zdraví
messera a jeho rodiny.
„Teprve nedávno jsme se vrátili,“ vysvětluje pán. „Bydlíme nyní
v Settignanu a bylo by mi ctí tam čekat vaši návštěvu, Leonardo.“
Mladík uctivě děkuje. „A Mona Francesca zdráva?“ Lodovico Buonarroti-Simoni se poněkud zachmuřil. „Ne, není
příliš zdráva, ale je stále veselá. Je to dobrá žena. A je šťastna, že
jsme opět ve Florencii.“
Před nimi už je volněji. Poslední řady zástupů se vhnětly do
chrámu, a jdou tedy zvolna za nimi, mladík uctivě podpíraje messer
Lodovika, který se náhle rozpovídal. Má málokdy příležitost
s někým rozprávět. Rodina nyní žije velmi osaměle. A ostatně by
nebylo důstojné, aby o sobě hovořil s každým. Ještě před pěti lety
Lodovico Buonarroti–Simoni byl členem poradního sboru signorie,
mezi dvanácti muži Collegia Buonomini, ale pak musil odejít jako
podesta do Chiusi a Caprese. Bylo to sice v dobré tradici rodiny,
neboť už jeho otec byl podestou v Caprese, ale tradice se dnes
málokdy dobře zaplatí. A je těžko ze skrovného výnosu kanceláře
platit ještě druhé úředníky, sluhy, udržovat domácnost, koně, dobré
šatstvo – – – Nyní se vrátil s manželkou Monou Franceskou di Neri
di Miniato del Sera a pak se svými dvěma synky, Lionardem
a s tříletým Michelangelem. Florencie však už zapomněla na člena
Collegia Buonomini. Podesta z Capresy není ničím ve Florencii.
Bydlí tedy společně s rodinou bratra Franceska na malém statečku
v Settignanu, výtěžek bratrovy směnárny na Orsanmichele sotva
stačí na dvojí domácnost, nehledě k tomu, že bratr, stále zlostnější,
zvykl si již příliš mnoho hovořit do vedení jeho, Lodovikovy
rodiny – – – A Mona Francesca není zdráva. Ztratila mléko po
Lionardovi, a když se narodil synáček Michelangelo, nemohla ho
ani kojit. Marně radili jíst hodně salátu, mandlí, oříšků, mléčných
polévek a pak oné zvláštní směsi z mladých piniových jader, bílé
kaše a hustého černého vína. Nic to nepomáhalo a k maličkému
Michelangelovi bylo nutno vzíti v Caprese kojnou, ženu jednoho
kameníka – – – je to chyba! Dítě s mateřským mlékem saje do sebe
vlastnosti matčiny, toť jisto, a Mona Francesca je příkladná žena.
Synek Lionardo nemá příliš dobrý horoskop, jsou v něm znamení
dosti nepříznivá a posléze i mor. Ale dítě Michelangelo se narodilo
po druhé hodině s půlnoci pod velmi zvláštním seskupením hvězd:
sdružený Merkur a Venuše byly právě pod vládou Jupitera. To
znamená velké věci. A přece nemohl být živen mateřským mlékem,
chyba, velká chyba! Mona Francesca není zdráva a messer
Buonarroti–Simoni má s ní velké starosti, neboť by chtěl mít hodně
dětí, jak to čest rodu vyžaduje, a bylo by trpké pomyslit, že Mona
Francesca, teprve dvaadvacetiletá, snad mu již žádné nedá. Babička,
moudrá Mona Lessandra, sice tvrdí, že se to ještě upraví, ale jisté to
není – – – U vchodu do chrámu se rozloučili, neboť Leonardo chtěl ještě
pozdravit svého příznivce sera Bandini da Baroncelli, ale protože ví,
že messer Buonarroti opovrhuje politickými názory Bandiniho,
nechce to před ním říci. Používá náhlého zmatku u vchodu, aby se
rychle rozloučil. Lodovico se ještě za ním ohlíží. Povzdychne si.
Takový úslužný, rozumný a dobře vychovaný mladík, a přece
pranic nedbá o svoji budoucnost! Patří sice mezi nejlepší žáky mistra
Verocchia a jeho poslední obraz Zvěstování, nedávno přenesený
z kostela San Bartolommeo Monte Uliveto, jest sice pěkná práce,
čistá práce, ba i zbožná práce, ale co je to platné, je to přece jen
malíř – – –
Messer Buonarroti hledí za ním takřka soucitně. Jaký by to byl
obratný notář, kdyby následoval tradice své výborné rodiny, rodiny
da Vinci, která dala již Florencii tolik dobrých notářů! Je opravdu
s podivením, že jeho otec, ser Piero da Vinci, mu dovolil vstoupit do
dílny malířské. Ovšem, jde pouze o levobočka – – – Messer Buonarroti–Simoni se vtlačil do přeplněného chrámu
a jeho důstojná tvář se stala ještě vznešenější a slavnostnější. Ne,
žádný jeho syn nebude učněm řemesla větroplachů a žádný z nich
nebude jísti nejistý chléb umění! Bratr Francesco nemá děti, nemá
komu odkázat svoji dobrou směnárnu na Orsanmichele.
Směnárníky budou a bankéři! Žádný z nich nebude se jednou se
svým štětcem či dlátem plahočit po knížecích dvorech či klášteřích,
které platí pomalu a špatně. Ostatně nemá a nebude mít levobočky!
Mona Lessandra, moudrá babička, ho ujistila, že se to jistě ještě
upraví – – –
Leonardo da Vinci! Je ho škoda. Uctivý, úslužný, rozšafný
mladík, trochu mluvka, který si vymýšlí všelijaké prapodivné
vynálezy na přenesení kostelů, vyzdvižení mostů a překládání
řečišť, ale jest z dobré rodiny notářské a jistě například nad
spletitými akty takového kláštera S. Annunziata by dostal brzo
rozum. Pochybná čest umělcova! Vladař Lorenzo Medicejský sice
před rokem koupil od Verocchia sochu Davida pro palác signorie
a modelem byl zde právě Leonardo, ale Buonarroti se při této
myšlence až otřásl. Hrozno pomyslit! Kdyby tak jednou některý jeho
syn stál v Palazzo Vecchio jako naháč, právě v tom slavném Palazzo
Vecchio, kam on, Buonarroti–Simoni, vstupoval jen za břeskného
hlaholu trompet jako člen sboru dvanácti – – –

Kardinál Rafael Riario, oblečen v těžká bohoslužebná roucha
a pobledlý chladem sakristie, byl již připraven. Není ještě ani
dvacetiletý, ale zdá se starší ve zlatě ornátu a jeho perlovém
krumplování. Také příšeří sakristie, řídce rozptylované okny
a světly svíček, mládí nepřidá. Vedle něho stojí, rovněž už oblečen
pro oltář, kanovník Antonio Maffei, velmi tučný, neboť prebenda je
výnosná, takže lidská křehkost je často uváděna ve velká pokušení,
a kanovník Maffei, který rád spoléhá na milosrdenství boží, podléhá
těmto pokušením někdy tolik, že o některých jeho příhodách
pochybovaly dobré kmotry z celé čtvrti, zda nejsou vymyšleny
bystrým duchem messer Boccaccia a zda se staly opravdu. Tučnému
tělu se však těžko zápasí s pokušeními, toť vše. Nyní stojí těsně
u kardinála a uctivě mu cosi sděluje šeptavým hlasem, poněkud
syčícím, to jednak chladem místnosti, jednak přitlumením masitou
dlaní. Zdá se, že mladý kardinál neslyší. Utkvělým pohledem se
dívá na velký, silně zlacený předmět, ležící před ním na
mramorovém stole. Světlo svíček se rozehrálo po této zlaté kouli, ale
tak, jako by rozšklebilo její vydutí. Je to věc posvátná, ale náhle jako
by se kolem ní rozprostřel pach jakési přičmoudliny, něco nečistého,
kalného, a její otvor je pln obludnosti. Kardinál od ní nemůže
odtrhnout pohled, a není to pohled laskající, spíše úzkostný
a nejistý. Je to kadidelnice.
Až mu ji podají, okouří oltář, a jako by už nyní cítil mdlou chuť
kadidla. I bude mu odňata a odnesena a s ní půjde průvod svěc.
Bude to slavná mše, mše kardinálská. A pak – – –
Pak bude přinesena až k evangeliu.
Kanovník Antonio Maffei jest do všeho zasvěcen.
Zlatá a těžká, leží zde jako hvězda spadlá na mramor. Z kterého
okruží nebes? Stojí archanděl na pravici oltáře božího s kadidelnicí
v ruce – – – Stetit Angelus juxta aram templi, habens thuribulum
aureum in manu sua – – – Zde leží chladná a cizí, a všechny vůně,
které kdy vydala k oslavě boží, měly by zde ležet s ní, těžce
provonět její kov a spojit se se spálením čerstvých vonících zrn, aby
hustý oblak vonného dýmu stoupal rovně a slavnostně, a ne snad se
plazil při zemi, pod okrajem oltářní desky – Zlatá, chladná, cizí. Po
okouření oltáře se on sám postaví zpříma a diákon, kanovník
Maffei, okouří též jeho, v oblacích kadidla bude státi kněz, který
svým slovem a nevýslovnou mocí, jaká není ani andělům dána,
vykoná ustavičnou oběť, promění chléb a víno v tělo a krev, v těchto
rukou bude mít totéž tělo Spasitelovo, které, zmučené a rozdrásané,
viselo na kříži, které bolestná Matka chovala na svém klíně,
a v těchto rukou pozvedne kalich, plničký krve spasitelné, vylévané
za naše viny a hříchy – – – Ale než se tak stane, bude hlásáno
evangelium. V rohu místnosti se pohybovaly bezhlasé, nezvučné stíny a ty
jsou bílé. To jsou alumni a mezi nimi svítí zlato ornátu kanovníka
Simona, subdiákona. Vše je připraveno. Kadidelnice i lidé. A přece
váhá.
Tu kanovník Maffei zesílí hlas, neboť mu zřejmě kardinál
neporozuměl. A tato novina je velmi důležitá. Antonio Maffei
mrzutě pohlížel na pobledlou jinošskou tvář a jeho syčící hlas se
vzedmul netrpělivostí. Snad přece k triumfu církve měl býti vyvolen
kardinál zkušenější, srdcem i duchem ucelený, a ne tento mladíček,
jehož pohled je tak nepřítomný a jehož ústa neoplývají ani sliby, ani
laskavostí. Tu, aby probudil jinocha pohříženého v myšlenky, zesílí
svůj sykot a naráz oznámí novinu, už bez jásotu. Giuliano
Medicejský přišel také. Neopustil bratra. Jsou tedy v pasti oba.
Teprve při vyslovení jména nepřítelova obrátil kardinál Rafael
Riario tvář k mluvícímu a nezdálo se, že by byl touto zprávou zvlášť
překvapen. Kanovník Maffei, svědek rozpaků arcibiskupa
Salviatiho, se nad touto neúčastí zarazil, zřejmě pohoršen. Což
mladý kardinál ani nedbal toho, že nejprve přišel pouze Lorenzo
Medicejský a že arcibiskup Salviati si dlouho zlostně hryzal ret
v marném přemýšlení? Kněz z Pisy, jehož tvrdá ruka dosud hnětla
vše podle přání Jeho Svatosti, náhle zakolísal, byť na sobě nesl
požehnání veleknězovo. Věc se nedařila, nebylo to tak lehké, jak se
domnívali. Kondotiér Giovanbattista de Montesecco, jemuž bylo
svěřeno vojenské vedení, obětoval věčnou spásu, zradiv zájmy
Svatého otce i církve, a tajně v noci uprchl ze služeb papežských.
Stařec Jacopo de Pazzi, zdá se, není schopen zvládnout velení nejen
svého lidu, ale i papežských vojáků, které mu bylo narychlo
přidáno. Rozestavil je, jako by šlo o bitvu v poli, ač Montesecco
opatrně vybral pouze muže zkušené bojů v ulicích. Nemá jejich
důvěru. Posmívali se mu, když projel jejich řadami ve svém
starodávném krunýři. Proč jen mi Svatý otec nechtěl dát s sebou
Malatestu, zbytečně marnícího čas u Ostie? Roberto Malatesta, který
dovedl tasit dýku na vlastního otce Sigismonda, by se nikdy
nezdráhal býti přítomen mši kardinálské. Giovanbattista de
Montesecco uprchl, stařec Jacopo patrně na svůj úkol nestačí
a Pazziové jsou příliš exaltovaní, schází jim rozvaha a opatrnost,
vždy tak nutná pro papežské plány. Tasit dýku – – – to už je
poslední slovo hry, to umí každý najatý vrah za několik zlatých
scudů. Důležitější je vždy příprava a předehra. A Giuliano
Medicejský nepřišel! Trnitá je cesta ke kardinálskému klobouku
a kněžský stůl v Pise je chudý. Není peněz na kardinálskou taxu.
Ale bude-li Papežskému státu dána v područí celá Itálie, budou-li
vyhubeni Medicejští, největší nepřátelé tohoto plánu, nepůjde už jen
o kardinálský klobouk. Což Roderigo Borgia své místo kardinála
kancléře chce držet stále? On, Španěl? V této chvíli bezradnosti
pomohl opět Francesco Pazzi. Jak ten mladík dovede nenávidět!
A právě Giuliana nenávidí víc než Lorenza, ano, Giuliana, hovoří se
cosi o krásné Primaveře Ruccellai, v Pise se člověk dozví mnohé,
a kolikrát už čistě osobní, lidská causa se svezla s velkou věcí boží!
Francesco si věděl rady. I vláčel svého přítele Giacoma Pazzi,
objímaje ho a líbaje v této sakristii a zapřísahaje ho jejich vzájemnou
láskou, ač v Pise se vypráví, že Pierpaolo Boscoli má na něho větší
vliv. Ale poslechl. A tak Giacomo Pazzi, zmítán svou nevěrou, srdce
rozervané a ohryzávané hadími zuby bludu, nevěřící v člověčenství
Kristovo, byl narychlo vyslán, aby přivedl do chrámu Giuliana
Medicejského. Ten, který odepřel bratrovi, přivolil nepříteli.
Naléhání Lorenzovo a jeho láska nesvedly zde nic, ale několik
rozpačitých slov Giacoma nevěrce způsobilo tento obrat. Neboť
Giuliano pravil: „Kdyby byl pro mne přišel některý z těch tvých,
kteří ráno byli na mši, nešel bych. Jejich horlivé modlitby jsou mi
příliš podezřelé. A jak se modlili! Ale že jsi přišel ty, který nevěříš
a nebyl jsi na jitřní, mám záruku a půjdu.“ Přišel. Jsou v pasti oba.
Kanovník Maffei si spokojeně tučnou rukou pohladil tvář. O tom
všem mladý kardinál patrně neví. Hlas kanovníkův už nesyčí, ale
stal se úlisně sladkým a vtíravým.
„Bylo by dobře nezapomínat na Giacoma Pazzi, je to nešťastný
a svedený mladík, kterého by moudré kněžské slovo jistě
vysvobodilo z jeho trápení. Neboť on není zlý a v bídě své duše
prahne po pravdě boží. Nezapomínejme na Giacoma Pazzi!“ – – –
Kardinál mlčí. A kanovník Maffei pokračuje: „Jediné pravé slovo by
ho zachránilo, a hlavně příklad víry.“ Tu se mu zdá, že řekl příliš
mnoho, a proto rychle dodá: „Myslím příklad světců. Vezmu si ho
sám na starost. Je nutno s ním zacházet jako s člověkem velmi
nemocným. Je to muž zmučený svou nevěrou. Čeká, vím, že čeká.
Na nějaký zázrak, na něco, co by ho osvítilo a proměnilo. Ví, že musí
v něco věřit. Rád by věřil v Boha. Nezapomínejme na Giacoma
Pazzi!“ – Kardinál stále mlčí a ruce má sepjaty. Stojí s očima
zavřenýma a jeho rty se lehce pohybují. Říká modlitbu před mší?
Pak jasně zazněl zvonek sakristie, jejíž dveře byly již široce
rozevřené. Zaduněly jak potopa vod varhany a lid se pozvedl. Ve
slavném průvodu, podle řádu seřazeném, přistupuje Rafael Riario
k oltáři plnému světel. Jde s hlavou skloněnou, vážně a pln
vznešenosti, cítí žhavý dech přeplněného chrámu, napjaté
očekávání, tisíce pohledů na své postavě, duše, které se otevrou jak
kalichy na jeho kněžský pokyn, jde, vnímá a odmítá, jeho krok je
zvlášť pevný, kdepak asi klečí Medicejští, a kolem nich samé řízy
filozofů, pak sváteční šat Pazziů, varhany duní, ach! duní příliš,
jejich hlas se rozbíjí o klenbu a stěny a vrací se, v neskonalé
velebnosti zní stará píseň, muži, ženy, snad tisíce hlav, vše se
křižuje, květiny voní bolestně prudce a tolik, tolik světel, světel
a zlata, triumfální cesta, kříž, lidé, lidé jsou všude, těsně namačkáni
do chrámu, vzedmuti podél stěn, kolik je asi mezi nimi mých
vojáků, nové blesky světel padají, to od zlata oltáře, ještě několik
kroků, tolik, tolik sepjatých rukou, a již znovu se vzdula bouře
varhan a oněměl dav.
„In nomine Patris et Filii et Spiritus Sancti.“ Jaká úleva! Jak je
psáno v Rubrikách? Jakmile toto bylo vysloveno, nic už nesmí
poutat tvoji pozornost, neboť sloužíš a obětuješ, žádný pohled
mimo, nic, nic než svatý úkon.
„Introibo ad altare Dei – – –“ Přistoupím k oltáři božímu – Vedle
něho ševelí hlas kanovníka Maffei. Temně, jakoby z velkých dálek,
doznívá neklid zástupů. Rafael Riario mluví:
„Judica me Deus et discerne causam meam de gente non sancta,
ab homine iniquo et doloso erue me –“ Suď mne, Bože, a rozhodni
při mou proti lidu bezbožnému, od člověka nepravého a lstivého
vysvoboď mne – – –
Klenba chrámová zůstala klidná. Jest zčernalá staletími. Rozlévají
se po ní proudy tónů varhan a padají na tísnící se lid, který čeká na
rozsouzení pře a vysvobození od člověka nepravého a lstivého.
Útěcho má, Bože, zastři mne před hroznými útoky zlých mocností,
a kdyby se brány pekelné otevřely, brána chrámová zůstane pevná.
Nejsem ještě ani dvacetiletý, a již takové břemeno bylo na mne
vloženo. Jsem sůl země. Quare tristis es anima mea et quare
conturbas me – Proč se rmoutíš, duše má, a proč mne znepokojuješ?
Toť otázka děsivá a plná nadpřirozeného tajemství, a já v ní slyším
pláč celé své trýzně, muka, při nichž bych chroptěl hrůzou, otázka
nejbolestnější, kterou se domáhám toho, abych nezapomněl, že čas
bude jednou naplněn a já, naprosto sám, zcela sám, budu musit
spočítat všechny své zbabělosti, muka a tesknoty. Jako peníz
měděný, hozený do zlata roztaveného, jsem nyní u stupňů tvého
oltáře, Pane – – –
„Doufej v Boha, neboť budu jej oslavovati –,“ lhostejně ševelí
tučný hlas kanovníka Maffei předepsanou odpovědí. Je to příliš
úděsné, než aby kardinál se nezachvěl. Ví, že má doufati v Boha. Ale
ví také, jak ho bude kanovník Maffei na jeho rozkaz zakrátko
oslavovati – – – Pak vyšel Riario po stupních a zlato jeho roucha
zazářilo odrazy světel. A líbaje oltář, modlí se o prominutí hříchů
pro zásluhy svatých, jichž ostatky jsou uloženy v tomto kameni.
Kdo jest patronem Florencie? Svatý Jan Křtitel, který vydal svědectví
o Světle. Kdo jsou patronové rodu medicejského? Svatí mučedníci
Kosma a Damián. V té chvíli byla přinesena kadidelnice. Těžká, zlatá, chladná
a cizí. Stoupá hustý, mdle vonící oblak dýmu. Kardinál Riario
okuřuje oltář.
Introit. Kyrie. Orace. Sám se děsí svého klidu. Tak mu to bylo
řečeno v Římě: Triumf církve. Zkáza medicejského ghibellinství.
Chvíle se blíží rychle a nezadržitelně. Zdalipak se Medicejští modlí?
A ostatně, lze jim přát smrt krásnější a vznešenější? A přece jeho
ruce se chvějí. Marně se snaží toto chvění ovládnout, říká svaté texty
a chvěje se. Ale jeho tvář zpřísněla a zkameněla. Rty se pohybují
pomalu, říká vše vážně a slavnostně. Ne, nemyslit, nemyslit na nic
jiného než na obřad, tak je nařízeno v Rubrikách. Nyní subdiákon
Simon čte lekci, je feria postní a čte se z Daniele proroka.
„Nyní tedy vyslyš, Bože náš, modlitbu služebníka svého a prosby
jeho a ukaž tvář svou nad svatyní – – –“
Ano, tak se modlil svatý prorok v postech, žínici a v popelu za
doby pokoření svého lidu za vlády Dária krále z rodu médského.
Dozněl hlas Šimonův, hluboký, podivný hlas. A kanovník Maffei již
se domodlil svou modlitbu k hlásání evangelia a klečí se svatou
knihou v ruce, prose: Račiž požehnati – – – A v té chvíli kardinál Riario zbledl. Zbledl tak, že sám cítil svou
bledost jako mrazivý poprašek na své tváři. Ledová ruka ho
pojednou pohladila a setřela mu krev z tváře. Ví, že nyní má
požehnat a promluvit, ale jeho hrdlo je sevřeno strašlivým tlakem
a jazyk sám je kus ledu, neohebný a vychladlý. Cítí na sobě udivený
pohled kanovníkův, chce zvednout ruku, ale nemůže, jeho ruka jako
by pojednou zmrtvěla, mráz, chlad a led, jistě i tato ruka jest nyní
tak bledá jako jeho tvář, kdyby mu byla pozdvižena, tedy tak, jako
se zvedá ruka mrtvého muže a opět upustí, není to již jeho ruka, je
to ruka někoho jiného, cizího, bledost se nyní jistě rozlévá po celém
jeho těle, ale nechvěje se, zkameněl a ustydl. Přitom ostře vnímá vše,
vše kolem, skloněný zástup, světla a zlato, dým kadidelnice, ví, že
nyní má říci k diákonu připravenému k zvěstování evangelia:
Dominus sit in corde tuo – – – Pán buď v srdci tvém a na rtech
tvých, abys důstojně a náležitě zvěstoval – – – Ví, že to má říci,
a nemůže, rty maje sevřeny ne křečí, ale mrazem, rty chladné
a mrtvolné, rty bledé a bezkrevné, ostrý úsměšek kanovníka Maffei,
který se patrně o něm domnívá, že má strach, ale není to strach, není
to hrůza, je to víc, je to mráz, chlad a led, proč je takové hluboké
ticho v celém chrámu, proč mlčí všichni ti lidé, jak je možno, aby
tolik set lidí pohromadě bylo tak nápadně a děsivě tichých, ledová
ruka stále stírá krev z mé tváře, ostrým nehtem protrhla mé cévy,
a ty jsou duté a prázdné, není ve mně krve –
Kanovník vstal, nedočkav se požehnání. Již kráčí číst evangelium
a těžko oddechuje po předchozí námaze pokleknutí tak marného.
Jest na kardinálovi, aby se obrátil ke čtoucímu. Opíraje se bokem
o oltář, snaží se tak učiniti. A jeho pohled utkvěl na svatostánku.
Jeho zlato jako by ani nebylo slito rukou lidskou, tak slunečně zářilo,
až byl oslepen. A u něho chlad, děsivý a temný chlad. Bledost
navždy.
„Sequentia sancti evangelii – – –“ Jasně a syčivě zazněl hlas
kanovníka Maffei.
První vykřikly ženy.
Ostrý a ječivý jejich křik se rozletěl k vysoké klenbě, roztříštil se
tam prudkým nárazem a padal opět dolů. Jemu odpovědělo temné
zadunění zmítaných mužských hlasů, a pak vše propuklo
v burácející vřavu. Neboť Francesco Pazzi vlčím pohybem vskočiv
na Giuliana Medicejského, jednou rukou mu rve hrdlo a druhou ho
bodá tasenou dýkou, bodá rychle a bleskově, zatímco Bandini srazil
Lorenza, jehož ruce jsou rázem sevřeny v kleštích dlaní Salviatiho.
I tasili muži v chrámu připravení a odhalili své papežské odznaky,
vrhajíce se blíže ke kněžišti a bijíce meči kolem sebe. Bylo udeřeno
na zvony a divoký řev naplnil chrám. Lidé, vzpřímeni k modlitbám,
mají nyní oči šílenců. Vše jest zhněteno v jedinou beztvárnou hmotu,
která se dme a vrhá proti stěnám, jako by měly být rozbořeny zdi
chrámu a kameny napadat na vítěze i poražené. Francesco Pazzi,
jehož údy jsou spleteny s Giulianovými, bodá tak zběsile, že bodá
i sebe, již dvakrát krvácí ze svého napjatého stehna, a necítí bolest.
Lorenzo vzepětím ramen setřásl útočníky a vrhá se na pomoc
bratrovi. Ale Salviati ho rve nazpět a Bandiniho dýka by ho byla již
několikrát zasáhla, kdyby přátelé Medicejského, filozofové,
nevtěsnali se mezi oba. A zachytivše Lorenza, táhnou ho do bezpečí
za vrata sakristie. V chrámu hřmí řev, a je to řev krve. Již několik
mužů s papežskými znameními jest rozdrceno pod nohama
ostatních. Kněžstvo u oltáře obklopilo Riaria, který jest bledý,
a bledý navždy. Kanovník Simon se křečovitě zachytává Maffeie.
„Mše – – – mše – – –,“ šeptá a jeho oči třeští. Maffei se snaží vypadat
chladně. „Si, sacerdote celebrante, violetur Missa ante canonem,
dimittatur Missa –,“ odpovídá a znepokojeně pohlíží do běsnícího
davu. Ne, mělo to být učiněno lépe – – – Svatý otec měl poslat jiného
muže než tohoto kardinála – – – Jediným mužem jest zde Salviati.
Kněz z Pisy vztyčuje ruku obtíženou prsteny a ukazuje za
prchajícím Lorenzem. Jeho pergamenová žlutá tvář je děsná. Je na ní
zkáza. Je na ní smrt. Je na ní zoufalství. Jeho ostrý pohled je pln
hrůzy. Vidí hlavy papežských vojáků ve vlnobití davů. Lid je rdousí,
rve, rozbíjí o kamení sloupů, o hrany dubových lavic, o rohy oltářů.
Také těžké svícny jsou zbraněmi a v rozvášněných rukou se míhají
jako blesky. Francesco Pazzi, všecek potřísněn krví, zvedá se od
mrtvoly Giulianovy, a marně. S třeskotem zapadla za Lorenzem
těžká vrata sakristie. Uprchl. I vydrali se Salviati s Franceskem
z chrámu a viděli na náměstí nový obraz zpustošení. Neboť Jacopo
stařec vysoko vztyčený v sedle a s mečem taseným marně rozněcuje
lid k útoku. Zdá se, že i jeho vlastní lidé si více cení života než
žoldu. Kůň třeští pod deštěm kamení a padá. Stařec se vztyčuje
a jeho meč je zlomen. Užasle se rozhlíží, jako by nechápal.
U S. Croce se bijí zuřivě a sveřepě. Papežské řady vzdorují uměním
válečným, ale lid udeřil ještě mnohokrát, až se mu podařilo
zakousnout se do těchto řad a rozkolísat je. Přes Ponte S. Trinita se
valí barvíři florentští, dav naježený vztyčenými zbraněmi a hulákaje
slávu Medicejským drtí zálohy nepřítele, který nemá velení. Od
Ponte Vecchio přibíhá cech valchářů a jejich těžké palice duní, cech
řeznický, lesklý širočinami, rozmáchnutými i k dobíjení raněných,
cech soukeníků, chasníci zlatničtí i provazničtí s tasenými noži
a dýkami. Celá Florencie povstává v krvi a za hlaholu zvonů.
Zbraněmi jsou dýky, hole, kamení, meče. Od Oltrarna se ženou
pískaři, znalí nejdivočejších rvaček, a krunýře papežských vojáků
praskají pod těžkými údery kladiv a ostrých lopat. Již je lépe
strhnout ze svého kabátce znamení římské a ve spleti ulic a uliček
zvolit si tu nejtemnější pro přečkání bouře a hněvu.
Ale na náměstí della Signoria stojí, dosud seřazeni v pevný
čtverec, papežští Liguřané, nejstatečnější oddíl gard, připraveni
v boj muže proti muži. Stojí nehnuté, protože dosud bez rozkazu,
stojí uprostřed vraždění a hledí tvrdě, se zuby zaťatými, zbraně
napřímeny v napjatých rukou. K nim se vrhá Salviati. Poslední
zoufalý pokus. Šílený pokus. Neboť kardinál Rafael Riario,
nejmilejší Jeho Svatosti, byl již uvržen do vězení s tváří mrtvolně
bledou a zbaven roucha bohoslužebného, které bylo z něho bez
modliteb strháno.
Poslední zoufalý pokus. Neboť stařec Jacopo, hlava rodu, byl
chycen na útěku v bráně San Niccolo, první Pazzi, který chtěl
uprchnout z města. I sevřeli mu ruce provazy a odvedli ho do
vězení, aby tam čekal kata. Arcibiskup Salviati se staví v čelo
ligurského čtverce. Tento kněz ovládá řeč válečnou. Několik povelů,
a ligurské řady se hnuly. Černé přilby, zalité sluncem. Nový povel
a mávnutí ruky obtížené prsteny. A ligurské řady ženou útokem na
palác signorie. Salviati v čele. Největší řež se strhla na schodišti.
Neboť palácová stráž a signoři, kteří po dobu svého úřadování
nesměli opustit budovu, sestupují nyní, schod za schodem, dolů
a hroty jejich mečů se břitce proplétají mezi ligurskými kopími, která
řidnou a s třeskotem padají k zemi. Ale papežští, napřáhnuvše kopí
zadních řad na ramena a pod paže předních, postupují v krátkých
vlnách a ozbrojenci signorie klesají s rozťatými hrdly. Liguřané jsou
již na posledním ohybu schodiště. Salviati v čele. Tu se znovu
vychrlil proti nim shluk palácové stráže a těžké dubové lavice,
písařské pulpity a kovové tepané stolky signorů se řítí s dunivým
lomozem na hlavy postupujících. Zakolísali. Zakousnut do pažení
zábradlí ve smrtelném zápase, s tělem, které jako by bylo
přelomeno, upustil praporečník papežskou korouhev a jeho
vyceněné zuby vydaly s kletbou i poslední vzdech. Vrší se řady
pobíjených. Těžko se zápasí kopím a dýkou v ohybech schodiště
pod deštěm dubových trámů. A přece se nevzdávají. Podoben
ještěru, který naježil své ostré šupiny, plazí se proud v černých
přilbách, za mužem muž, těsně podél zábradlí, tvrdě a s úpornou
vzteklostí. Noha arcibiskupova klouže v krvi, a té je mnoho. I jeho
ruce jsou již zakrvácené a několik prstenů bylo již z nich sedřeno.
Jeho hlas je suchý a pevný. Rozkázal, a muž, přikrčiv se pod
hromadou shozených pulpitů a lavic, vyňal křesadlo. Neboť z pultů
vypadlo mnoho písařských svíček z dobrého vosku a s knoty
suchými. Muž, dbalý rozkazů, zapaluje nyní jejich svazky a klade je
pod vyschlá, vedry vypražená trámoví. Rozmachem kopí roztříštil
Liguřan meč, jehož hrot nadarmo sjel po hlavě žhářově. Pak nový
náraz, pod nímž schodiště zapraskalo a jako by se sesulo. Zhroutila
se vrata paláce, vyvrácená z veřejí, a marný byl již další odpor.
V průlomu vrat a s mečem okrvavělým, pln nesmiřitelnosti, vztyčil
se mezi svým zbrojným lidem Lorenzo Medicejský a napadl
ustupující.
Zanechávaje své, propletl se Salviati zápasícími, a ač několik
rukou chňaplo po jeho hrdle, přece vždy uskočil a byl jat až na
nároží, poznán těmi, kteří právě vlekli Franceska. A protože kat byl
tou dobou zaměstnán ve vězení, kde dodýchával stařec Jacopo de
Pazzi, s křikem rozhodnuto použít za popravní místo okna paláce
signorie. Tam je přiváděli oba tak, jak byli spolu v noci přijeli
z Říma, a ruka smrti ležela na jejich tvářích. Francesco šel těžce,
pobodán vlastními ranami a takřka nahý, neboť dlouho se bránil
a cáry šatstva zůstaly v rukou těch, kteří ho vlekli ulicí. Šel a šel,
pouze tiše sténaje a pohlížeje strnule na kněze z Pisy, který ho
podpíral a jehož žlutá pergamenová tvář byla ztvrdlá zoufalstvím
a zklamáním. Bylo jim překročit na schodišti mnohá mrtvá těla
a tváře zabitých byly většinou obráceny vzhůru. Nebylo možno, aby
se tomuto pohledu vyhnuli ti, kteří šli na smrt. Tak viděli přerůzné
způsoby umírání, ale jim byl určen pouze jediný.
Okna florentské signorie.
Podivná cesta ke kardinálskému plášti, podivná odměna za
služby Jeho Svatosti, podivná taxa za kardinálský klobouk!
Roderigo Borgia, který je Španěl, asi bude své místo kardinála
kancléře církve držet nadále. Vzdychání Franceskovo, jemuž se
znovu vylila krev z úst, ozvalo se až u jeho prsou, neboť zavrávoral
ten, který se prudce bodal vlastní zbraní a jehož rány se každým
krokem více rozbolely. Pak oba stáli již u oken narychlo rozevřených
a mnohé ruce se chápaly jejich kolen. Tehdy se Salviati naposled
vztyčil. Vztyčil se tak jako minulé noci v třmenech svého bělouše,
kdy poprvé viděli Florencii v měsíčním světle, vztyčil se, pln moci
svého úřadu, a jeho zachmuřená vznešená tvář náhle zaplála.
A obraceje se k tomu, který chroptěl na jeho prsou, pravil hlasem
pevným a velebným:
„Lituješ všech svých hříchů vědomých i nevědomých, všeho, čím
jsi urážel našeho Pána, všeho, čím jsi se kdy provinil proti Bohu?“
Francesco, maje ústa plná krve a nemoha promluvit, pokývl
pokorně hlavou a snažil se pozvednout zlomenou ruku k čelu,
prsům a rameni. A tu Salviati, znovu zvýšiv hlas, slavně nad ním
učinil znamení kříže, řka:
„Ego, facultate mihi ab Apostolica Sede tributa, indulgentiam
plenariam et remissionem omnium peccatorum tibi concedo. Ergo,
ego te absolvo... in nomine Patris et Filii et Spiritus Sancti, amen.“
Ti, kteří stáli už s provazy připravenými, poklekli a spojili své
hlasy ve společnou modlitbu. Pomodlivše se, chopili se pak obou.
Okna florentské signorie.
Město se jen zvolna uklidňovalo. Mrtvola Giulianova byla
přenesena do jiného kostela. A pláč Lorenzův nad bratrem se těžce
sesouval do útěch filozofů. Angelo Poliziano už nedokončí svou
báseň o turnaji Venušina syna Amora s chladným Giulianem. Erós,
říká božský Plotinus, jedno ze čtyř stupňů šílenství. A na konci
všeho poslední slovo: tajemství – Arcibiskup z Pisy visel na oknech florentské signorie a závanem
větru se jeho tělo vždy dotklo těla věrného Franceska a jeho ruka,
dlaní od stehen otočená, ruky věrného Franceska. Byl všemu konec,
říkají jeho oči, velmi rozevřené. Byl všemu konec již toho dne, kdy
jsme vyjeli z Říma, byl konec již té noci, kdy světlo měsíce sletělo
z mračen náhle jako bílý meč, rozťalo tmu a my viděli Florencii
plnou nočního jara. Byl už dávno všemu konec, říkají jeho oči,
vidoucí teprve nyní dál, než jsou plány papežské.
Je všemu konec. Jacopo stařec, hlava rodu, ležel vychladlý ve
sklepení a kat, vykonav na něm svůj úřad, pomalu se odebral na
náměstí, kde čekal lid na popravu Giacoma de Pazzi. Ale byla to
ošklivá podívaná, rozprchl se lid a také vznešení členové signorie
odešli ze svého vyhrazeného místa, neboť než začal kat Giacoma
rdousit, volal tento nevěrec ďábla. Ne pro svoje vysvobození
z rukou katových, ne pro záchranu života, ale volal ho rozjásaně,
jako by vzýval mocnost posléze nalezenou, jako by se byl posléze
našel – – – – Jako by volal zjevení a zázrak, jehož se mu přece jen
dostalo, tak volal ďábla v hodince smrti, jako jiný volá Boha, volal
ho radostně a vděčně, jásaje v kletbách tak strašných, že rychle kat
mu umným pohybem ruky stiskl hrdlo, které Giacomo ochotně
nastavil, neboť musil v něco věřit, a nemoha věřit v člověčenství
Kristovo, uvěřil v sílu opovrhující, uvěřil v ďábla.
Už nemohl Salviati splnit svůj slib, že světlem pravdy svaté víry
rozptýlí jeho blud, nemohl, a nemohl také už ani oznámit Jeho
Svatosti, jak nyní vypadají okna florentské signorie. Neboť jeho
jazyk byl již černý, zpuchlý a plný much.
